明世宗实录 卷3
==================================================

嘉靖二十九年庚戌春正月丙寅朔，上不御殿。
辛卯，致仕户部尚书徐问卒。
问，武进人。深沉廉静，历官所至有声，终始无玷，士论尚之。
二月甲寅，宣府谍报，虏移帐驻威宁海子；已而，复报虏欲寇朔州。时谍报日闻。辽东谍者复报，虏欲寇海西、开原，而朵颜诸夷又请备白马关，各传报不一。部复言：“诸边各守信地，以捍虏入，乃将帅事。今日庙谟所当先定者，惟当急备蓟镇，为京师屏蔽。请发河间兵一枝驻密云，保定兵一枝驻通州，俱听蓟州巡抚节制，其涿鹿、兴州等四卫，亦听其征调各隘口戍守。”诏如议。
三月丙子，大风扬尘蔽天。
壬午，赐唐汝楫等进士及第、出身有差。
丙戌，黄雾四塞，日无光。
己丑，工部上会计钱粮之数，计岁征银六十一万一千馀两，系本年额派者；岁收八十五万三千馀两，系积年解欠及取诸事例等项者；岁支九十一万七千馀两，系一切修造支用者；岁储一百万馀两，节慎库贮累年用存者，分为四项以献。上留览。
五月壬午，时边报日亟，西海夷窥甘、凉；套虏窥延、固；俺答、小王子部落据威宁海子及开平边外，岁犯宣、大诸镇；朵颜三卫数引北虏犯广宁、辽阳，睥睨白马关及黄花镇。
于是兵部条上十事：“一、饬营关以严内治；二、饬边镇以固藩篱；三、务实政以严边防；四、广储蓄以实边塞；五、时饷馈以安募卒；六、重犒赏以激将士；七、开使过以策奇功；八、开受降以杀虏势，九、激抚、按以固人心；十、正军法以正纪纲。”诏如议行。[1]
辛卯，重修大明会典成。
六月戊申，金星昼见。
戊午，虏犯大同。总兵张达悉所部逆战，达挺身阵前，为士卒倡。虏望见，即纵骑围之。达殊死战，左右冲突不得出。时副总兵林椿，分兵击虏零骑于弥陀山，闻达被围，引兵西救。虏四面骑皆会，矢下如雨，达竟死围中，椿亦中流矢死。
达，陕西人。目不知书，然慷慨负奇节，膂力绝人，平生遇敌好离营陷阵，所向有功，卒以此败。然边人至今称两将及王千斤之勇云。
闰六月乙丑，上嘉总兵张达、副总兵林椿效忠死事。赠达为左都督，谥忠刚；椿为都督同知，谥忠勇。立祠，赐祭葬，荫一子为本卫指挥佥事，世袭。
兵科给事中叶堂言：“今之谈边事者，无出修边、召募。然修边耗费帑藏无算，而虏入不能捍御，虏退不能邀扼，边墙果足恃乎？沿边卫所，军有定额，亡者可以勾补，今徒以召募充数，可乎？自今请稍节修边冗费为养军、赏军之资，罢摆进军士为哨探守堡之用。”刑科给事中谢登之亦言：“召募多游民，善逃无济实用。不若于各边额兵清查简练，充实行伍，且省募军之费。”上允之。
癸酉，[2] 初，大同之役，总督郭宗皋、巡抚陈耀言：“张达、林椿虽没于阵，而虏亦潜遁，官军被伤者少。”已，得旨住俸。
既而礼科给事中唐禹追论：“达效死先登，全军陷殁，独二子张世杰、张世俊以血战溃围得全。此数十年未有之大衄，而宗皋等乃漫语弥缝，[3]苟逃罪谴，则死何以见张达、林椿，生何以谢二子？乞明示赏罚，以昭劝戒。”上览禹奏，喜其公明正直。诏达二子同荫。命锦衣卫械系宗皋、耀，[4]各杖于廷。耀死杖下，宗皋谪戍边卫。
〈按：嘉靖庚戌，各虏犯边，非庸庸之臣可任总督之权者也。全军尽没，而谓被伤者少，张达、林椿之死战，曾不闻发兵督救。唐禹劾之，则忠魂可表，失事已惩矣。然臣以为不若胡宾先见，犹胜于唐禹焉。当其镇　　守蓟州已及半年，而滑寇凭陵，荡无捍御，宾以为此而不治，后将何惩，脱有疏虞，悔将何及。使本兵能听，则郭宗皋之大同不复再命，而张、林之名将不至陨身矣。奈何宾有曲突徙薪之谋而不用，至于立祠荫子，竟何补哉！噫，此可为筹边者永鉴矣。〉
甲戌，以大同督、抚官缺，起复丁忧兵部尚书翁万达总督宣大，召用闲住都御史赵锦巡抚大同。
七月己亥，顺天巡抚王汝孝奏：“蓟镇边外夷入犯，斩首一百二十一级，乞褒赏有功边军。”兵部言：“宜令核实。”
是举也，汝孝愤朵颜三卫诸夷索赏无厌，[5]尝出境扑杀之。诸夷以此蓄怨，数入犯边。及再失利而去，遂通迤北大虏。至八月中，由古北口溃墙而入，盖诸夷为之乡导云。
辛丑，琼州府黎贼那燕等攻围城邑。是岁三月中，总兵陈圭、提督欧阳必进督兵进剿。前后斩贼五千馀颗，[6]俘获一千馀口，招抚三千馀口。上嘉其功，命岁加圭禄米四十石，荫一子锦衣百户，必进荫一子为国子生。
癸卯，调户部尚书潘潢于南京，改刑部尚书李士翱为户部尚书。
丙午，礼部尚书盛端明卒。
端明，颇有才名，晚岁乃以方术致崇显，为士论所鄙。
〈按：大臣以道事君，方术所当辟也。是时世庙修玄，盛端明与顾可学皆以此祟显。可学，烧炼服食，一异端耳，何足置之齿颊。端明内不自安，汲汲引去，犹为知耻。孰与熊侠谏仙箕乎？一时虽致仕当差，然表表风节，世所钦仰，卒赠少保，谥恭肃，视可学、端明为没世笑，岂特霄壤哉！〉
戊申，虏酋俺答、[7]脱脱、辛爱等自威宁海子移住断头山，并调集套虏，聚众十馀万，谋深入关南，宣、大守臣以闻。
八月辛酉，俺答纠令套虏诸部大举入寇，至独石边外，驻金字河。
乙丑，命东官厅参将吴尚贤、西官厅参将梁臣领兵二枝，[8]，一驻密云，一驻怀来，援宣、蓟二镇。
癸酉，虏犯宣府不得入，遂引而东。大同总兵仇鸾帅所部军至居庸关南，驰奏：“虏骑日东将窥蓟镇。臣以便宜应援，或随贼搏战，或径趋通州，防守京师，惟上所命。”巡抚王汝孝驻蓟州，误信谍报，言：“虏向西北，请亟止仇鸾勿东，还备大同。”本兵亦以为然。上命鸾暂驻居庸，待蓟州报缓乃回镇。及兴州报至，遂诏鸾留壁居庸，闻警入援。
乙亥[9]虏循潮河川南下，至古北口，遂拥众薄关城，总兵罗希韩、游击许崇御之，不能却。
丁丑，虏攻古北口，巡抚王汝孝帅蓟镇诸将兵御之。虏引满内向，以缀我师，而别从间道至黄榆沟等处，拆墙而入，汝孝兵大溃。虏遂由密云转掠怀柔，至顺义城下围之，闻保定兵驻城中，乃解围而南。
戊寅，虏至通州，以白河阻之不得渡，乃驻营河东岸孤山一带，分掠密云、怀柔、三河、昌平各州县。京师戒严。诏“大同总兵仇鸾，引兵发居庸，亟前御虏。征蓟镇诸路及河南、山东兵入援。”
礼部尚书徐阶奏：“京师之兵，多不习战；统领勋贵，又不知兵。今系狱将官戴纶、李珍、麻隆、曹镇、欧阳安，素历边疆，咸著谋勇，乞如张达等例释而用之，授以兵马，必能出力以报不死之恩。在外缘事有名将官，辽东有刘大章、周益昌，陕西有时陈，虽去京稍远，亦当赦宥召用，此则兵部拘泥常格而不敢用者。关厢居民，一闻虏警，必奔走入城，宜令兵部同锦衣卫、五城御史加意安插，内有骁勇可用者，即召募为兵，既可充实行伍，而亦弭乱一端也。又闻兵部欲发兵城外札营，盖为捍护关厢之计，但恐京军见敌辄走，反摇民心，而关厢竟不能捍护。宜亟召仇鸾兵入卫，今兼督城外札营诸军，大约以大同人马为京师先锋，以京师人马助大同人马，声势相倚，庶两有所恃而不恐，此又兵部思虑所未及者。”上深嘉纳之，俱如议。
〈按：选将用兵，法亦何常，如云“败军之将，不可以语勇。”然亦有因败以为功者，如孟明之三败是也。京军居民，可用以为守，然择骁勇而善用之，亦可资御敌之势。虏至通州、昌平，逼近京邑，当时为本兵者，未闻画策出奇。徐阶以礼部而任事，如系狱、缘事之将，无论远近，或释之，或宥之，则安知无古之孟明、今之张达乎？居民骁勇，入城苟无所给则易与为乱。而京军懦怯，出战苟一见敌则不免退缩。若藉居民之骁勇者而为兵，则民皆兵也。因大同之素强者而使助，则弱皆强也。此其经略所赖于徐阶者不小也。适今宁夏与套虏合，何异俺答，而又兼以刘东旸，[10]日本兼并朝鲜，岂但浙直，而又兼以关白。果如徐阶之命将用兵，尚恐二虏逼近京畿，左右不能皆得其人，而况素无经略者乎？此所以抱杞人之忧也。〉
己卯，虏大众营白河东，去京近二十里。仇鸾帅兵至通州，列阵河西。时各路援兵颇集，议者纷纷，皆谓“城外有边军足恃，宜移京军入备内衅。”尚书丁汝夔亦请“量掣城外兵，入营十王府、庆寿寺。”报可。
壬午，虏大众薄都城，分掠西山等处。总兵高秉元等御之，不能却。上责兵部坐视不行驱剿。
俺答纵所虏内官杨增持番书入城求贡。上以其书示大学士严嵩、李本。礼部尚书徐阶因召对于西苑。上曰：“今事势如此，奈何？”嵩曰：“此抢食贼耳，不足患。”阶曰：“今虏在城下杀人放火，岂可言是抢食？正须议所以御之之策。”上顾阶曰：“卿言是。”因问“虏求贡书安在？”嵩出诸袖中。上曰：“此事何以应之？”嵩曰：“此礼部事。”阶曰：“事虽在臣，然须皇上主张。”上曰：“正须大家商量。”阶曰：“今虏驻兵近郊，而我战守之备一无所有。宜权许以款虏，第恐将来要求无厌耳。”上曰：“苟利社棱，皮币珠玉非所爱。”阶曰：“止于皮币珠玉则可矣，万一有不能从者则奈何？”上悚然曰：“卿可谓远虑，然则当何如？”阶请以计款之，言：“其书皆汉文，朝廷疑而不信。且无临城胁贡之礼。可退出大边外，另遣使赍番文因大同守臣为奏，事乃可从。如此往反之间，四方援兵皆至，我战守有备矣。”上首肯，曰：“卿言是，还出与百官议。”
议未定，国子司业赵贞吉抗声曰：“今朝廷所急者出沈束于岳，申理周尚文之功，退虏易耳。”上闻贞吉言，心壮之，宣贞吉，令手疏便计以上。[11]贞吉“请急诣诸将营中赏军，激励士气。仍许开损军之令，[12]令将士人自为战。”上览奏嘉之，令贞吉兼监察御史，令随宜区处，宣谕将士。
癸未，[13]上以丁汝夔举措周章，诘责吏部，言：“须用曾历边方者。”因推杨守礼、刘源清、许论等，趋会赴京听用。
甲申，礼部尚书徐阶上俺答求贡议，以“虏自壬寅以来，无岁不求贡市。当时边臣如总督翁万达计，以为宜因其款顺而纳之。乃庙堂不为之主议，反戮其使以挑之。至于戎马饮于郊圻，腥膻闻于城阙，乃诏廷臣议其许否，岂不辱哉？自此而后，调各镇之卒以戍蓟镇，而兵愈弱；为一切苟且之政以敛财供费，而民愈困；乃执政者犹泄泄沓沓，致海内骚动。幸赖皇上威名，总揽乾纲，祖宗德泽，固结民心，致靡有他，不然天下之祸可胜讳哉！”
通政使樊深言：“仇鸾与寇相持日久，不闻一战，此非士不用命，即系主将养寇要功。”上览其奏，谓“深名借陈言，隐攻仇鸾。”遂黜深为民。
户部尚书李士翱、侍郎骆颙、兵部尚书丁汝夔、侍郎谢兰、工部尚书胡松、侍郎孙禬，各奉旨陈状引罪。有旨：“下汝夔狱。”
仇鸾所将大同军入援，素无纪律，往往诈称辽阳军，入民间卤掠。京军捕而捶之，系通州狱。上谓：“大同军率先赴援，纵有罪，出于饥疲。令免穷治，送鸾收抚。”于是鸾兵骄，民间苦之殆甚于虏焉。
按〈按：严嵩父子，受仇鸾重贿，使为大将，不惟无退虏之策、拒虏之勇，而且所统军士，素无纪律，卤掠居民。当时台省畏嵩之势，不敢吐气。幸通政樊深奏之，复黜为民。及京军捕其诈称者系狱，使正其罪犯，犹可检制其馀，顾又令“免穷治，送鸾收抚”，然则何惮而不恣肆哉！深言“养虏要功”，臣犹以为未尽。鸾也，庸懦巽怯，逗遛不进，直当以失机论，而不当以要功论。虽然，众不敢言而深独言之，亦足称矣。后鸾才一逐之，不战而溃，己且几为所获，遇救得免，则失机显然，特深当先及之耳！〉
丙戌，[14]初，赵贞吉廷议罢，谒严嵩，嵩辞不见，贞吉怒叱门者。嵩大恨，仍徉荐贞吉，使出城赍银劳军。贞吉僦民居致银仇鸾，仇鸾不受。虏且引去，贞吉计无所出，乃遍谕诸营而还。比旦复命，上以“所领银两未见处分，如何即云复命？姑杖五十，降荔波县典史。”
贞吉举动率易，无当于事，然忠愤激烈。当众心疑惧之时，扼腕危言，颠沛而不悔，其气亦足壮云。
〈按：俺答临城，百官无计，赵贞吉忠愤抗声，欲申周尚文之功，激诸将士之气，宜世宗心壮之而令宣谕也。顾严嵩为首辅，不与协心谋国，而乃与仇鸾顿挫沮抑，谒嵩则嵩不见矣，赍鸾则鸾不受矣。且贞吉以翰林之官，兼御史之职，上令随宜处置，而今乃将相交忌，居无所定，而且僦民以居矣，况能行其志乎？一赍银劳军，即廷杖降级，使当军旅之任，安能保首领于牖下也？〉
丁亥，鸾逐虏，虏以白羊道隘，恐我军邀之，遂掣其半由高崖口等处，半由昌平旧路，出吾不意。我军东返，猝与虏遇，皆不战而溃，死伤千馀人，鸾几为所获，以裨将戴纶、徐仁救之得免。
己丑，杀兵部尚书丁汝夔、侍郎杨守谦。
庚寅，礼部尚书徐阶言：“近者逆胡深入郊畿，按诸不任事者，固莫不震慑矣。第今世论人，大率重修谨。夫修谨之士，平时非无可称，然而循途守辙不足以应变仓猝， [15] 徐言缓步不足以慷慨立功。今当应变立功之秋，苟付若辈，是匠氏以桶为弃，终于不称而已。伏睹原任都御史何栋、原任副使聂豹，其才识瞻量，迥异时流。而豹守平阳，御虏已有成效，独以不能顾瞻俯仰趦趄嗫嚅为世俗态，[16]是以仕不果。速乞将二臣起用。”上纳之。
〈按：国家有事，得人为上。当时嵩党皆败坏无耻者。幸祖宗德泽深厚，皇上深信徐阶。俺答临城，动中机宜，社稷赖以无事。于时武臣如戴纶、麻隆等，文臣如何栋、聂豹，皆得显其才勇，可以立功。使任其拘挛之见，或以为有罪而弃之，或以为伉直而沮之，则戴纶无以救仇鸾，而何栋且无以处朵颜矣！况今宁夏、倭奴两角，可不法徐阶乎？命商大节兼管、经略京城内外。〉
九月丁未， [17] 蓟州提督孙禬言：“朵颜等三卫，部落日蕃，屡肆侵噬，[18]花当胁求添贡，把儿孙深入掳掠，动挟北虏以恐喝中国。自胡守中抚赏过盛，益骄戎心。今北虏出古北口，道由朵颜，而徉为不知，纵使深入，负朝廷厚恩，宜及其贡使宣示恩威，俾知悔罪。”上从之。
甲寅，[19]诏“以原任编修赵时春、刑部主事申檖添注兵部，专管营务。”
十月甲子，仇鸾言：“京营军止宜城守，难以格战。请分遣御史四员，调各边兵赴京防秋。”兵部以“虏情向往不常，各边均属重地，使患在心腹，则肢体固轻，若藩篱尽撤，则堂宇何赖？莫若每镇量调赴京，馀各留驻本镇，待有警赴调。”上从部议。鸾固执前议，部复从之。是后诸边兵益弱，营将统兵在边者皆横，边人苦之。
甲戌，大学士张治卒。
治，茶陵州人。博学强识，性亢爽有气节，言论侃侃，临事不阿。是时，上祟玄修，辅臣悉供玄撰，治殊不自得，遂悒悒成疾。及卒，上颇不悦，诏“加以中谥”，谥文隐。隆庆改元，乃谥以文毅云。
〈按：世宗好玄，大臣之逢迎附和者多矣。其中流底柱者，不过熊浃、张治。浃谏止仙箕，终于忤旨而押回原籍当差。治不自得，悒悒而卒。上颇不悦，谥以文隐。此非当时正直之臣乎？卒之末年追悔，而徐阶首辅穆宗，浃以恭肃谥，治以文毅易。呜呼，谥法据生平之行实，曰“肃”、曰“毅”，皆称情矣。浃与治不可以慰九原乎？〉
辛巳，刑部郎中徐学诗劾严嵩“奸贪异常，纵子世蕃，缙绅无不叹愤，而莫有一人敢抵牾之者。诚以世蕃狡鸷，擅执父政，凡诸司奏请，涉于疑畏者，必先关白而后敢闻。其论嵩者，嵩虽不能显祸，亦必阴中之。即如给事中王烨、陈垲，御史谢瑜、童汉臣，今安在哉？乞亟黜嵩父子，则天下大治矣。”上令镇抚司拷讯。
十一月己亥，先是召起翁万达于制中，且二月馀，万达家海南，以道远未至。上迟之，屡以为问。嵩奏：“虏患在肘腋，诸臣观望。恐非君命召不俟驾之义。”上深然之，曰：“古语‘忠则尽命’，又岂俟驾耶？即万达不来，不必待。以王邦瑞代之。”
己未，新陞兵部右侍郎聂豹诣阙陈谢。
时翁万达亦至，具疏自明。上曰：“万达背君欺慢，本当逮问。念系守制，姑夺职听别用。”
十二月癸亥，都御史商大节以新募民兵，请第三等给粮。队长及授降人二石，次者一石五斗，又次者一石。部议：“恐京军援例，罢之。”大节执奏，以“部所惜者财，臣所惜者信。始以厚招之，终以薄待之，是臣失信于众兵，而朝廷任臣之意亦不足信于天下。况队长及授降人应食粮二石者仅八十一人， [20] 食一石五斗者一千四百馀人，其二千四百馀人又俱食粮一石，未必人人皆二石也。且军士世食月粮，如欲比例，则平居所以养之者谓何？至于民兵，有事则用，无事则止。彼素非有尺籍于官，饥寒切身，则掉臂而去，臣不能禁也。奈何借小费而妨大信乎？”上竟从大节言。
丁卯，降原任兵部尚书翁万达为本部右侍郎兼右佥都御史，[21]守易州。
庚午，闲住广东佥事林希元改编大学经传定本及著四书易经存疑，奏乞刊布。诏“焚其书。下巡按问，褫其冠带为民”。
希元，同安人。所著书虽间与朱传不同，亦自成一家书，多可采者。
庚辰，虏酋俺答复叩宣府边求贡。廷臣皆言：“虏逆天犯顺，法所必诛。为中国计，但当整师为战守计，徐察其效顺果诚，然后议之未晚。”上然之。
甲申，荫故大同总兵张达子世俊、世杰，副总兵林椿子凤腾、俱为指挥佥事，世袭。
嘉靖三十年辛亥春正月己丑朔，上不御殿。
辛卯，大风扬尘蔽天，昼晦。
二月己未朔，礼部尚书徐阶请建储，言：“皇子年已十五，选婚讲学实惟其时。宜先正其名号，乞容臣等遵例择吉，表请册立。”上问严嵩，嵩亦以为言。上竟不行。
甲申，经略紫荆关、兵部右侍郎翁万达，以考察自陈不职，上谓其无奋勉效力之忠， [22] 令革职闲住。
三月壬辰，虏酋俺答，以去冬求贡朝议不准，入春请求益数，宣大督抚苏佑以其事闻。于是兵部尚书赵锦会同仇鸾等议：“暂为允许。”上意未决，问严嵩。嵩以“一年四次，每次用马价银十万两，似期密而费广，且犬羊溪壑无厌，将来难以阻限。臣意以一年惟准二次为宜。”上然之。
癸卯，兵部员外郎杨继盛乞罢马市，以全国威，以绝边患。其略曰：“去岁胡虏猖獗，皇上赫然震怒，选将练兵，欲报数百万赤子之雠，而雪城下凭陵之耻，此神人所以共幸也。迩者廷臣集议，乃许暂开马市，臣请陈其不可者有十：
一曰忘天下之大雠。谓‘虏辱我如是，而反与之和，则何以上解列祖之怒，下舒百姓之恨。’
二曰失天下之大信。谓‘皇上屡下北伐之命，而一旦改为和议。’
三曰损国家之大威。谓‘堂堂天朝，而下与犬羊为市，则冠履倒置。’
四曰灰豪杰效用之志。谓“豪杰愤憾，思与逆贼决一死战，而闻马市既开，则义气一散不可复振。’
五曰懈天下敢死修武之心。谓‘虏变之后，天下颇讲习武事，今和市既成，则封守日溃，将士日偷。’
六曰开边方交虏之门。谓‘以后私通者，皆以互市为解，将勾引为祸，莫可谁何。’
七曰启百姓不靖之渐。谓‘天下有思乱之心，特畏威而不敢动。今之兵威不足以制虏，即群起为盗，孰能难之？’
八曰长胡虏轻中国之心。谓‘去岁胡虏深入，犹以我仓卒无备，今调兵已半年，而竟许和市，则轻中国矣。’
九曰堕胡虏狡猾之计。谓‘我载金帛至彼，彼或违约不来，未可知也；或因互市而斩关以入，或今日互市而明日入寇，或遣众入寇而驾言别部落，皆未可知也；或以羸马而过索重价，或以市马而过邀重赏，或别有分外不堪之求，又未可知也。是我不能羁縻乎彼，而彼反得以愚弄乎我矣。’
十曰不为国家深长之虑。谓‘岁费数十万，得马数万疋，互市不已，则虏马日少，而我财亦乏，计将安出？’
其为此议以欺陛下者，其说有五缪：
一谓‘虏至无厌，万一不能尽如其意，势必败盟，则彼之入寇为有名，而我之不应其求为失信。’市马小利，曾足以羁縻之乎？
二谓‘方今缺马，正欲市马。’不知互市可无事，则又安用马？况虏安肯以良马予我乎？
三谓‘暂许马市以结其心，渐将通贡以为永利。’不知市马，我犹得以少偿其价，贡则徒手取重利矣！
四谓‘虏既利我，彼必不失信。’ [23]不知市马之利不足尽供其众，不足则小信安肯守乎？吾恐羁縻不过二三年耳，何以善后？
五谓‘劳师动众，孰若暂开马市。’不知损威养寇坏天下事必自此始矣。”
疏入，上谓阻挠边机，摇惑人心，令锦衣杖而讯之。黜为狄道县典史。[24]。
〈按：北虏虽犬羊，然未尝不惮中国之有人，处置之有法。乃俺答议贡，则杀使者而以首功报；朵颜索赏，则杀虏众而以捷报闻。此其挑祸速怨，罪在边臣矣。当时总督如翁万达，谋勇兼全，尝有亟正典法、榜之塞上之疏，而总兵周尚文所向无敌，又为虏中所服。为本兵者，曾不为世庙力扬勋业亦已矣，乃于尚文之殁也，不勒功赐谥；万达之迟也，则贬爵削籍。将士闻之，谁不解体？即有一曾铣敢于任事，而夏言主之，且就首戮焉。至于事弗获已，则今日捐数十万以修堡，明日出数十万以市马，曾不正挑祸速怨之罪，又不录弘勋伟绩之人，赏罚无章，皆嵩之蒙蔽也。噫，国有贼首，则贼安得不入。继盛十不可、五谬之说，深中其奸，又奚惑乎杖讯而加诛哉？〉
四月庚午，御史喻时言：“陛下俯俞边臣之议，开通马市。[25] 盖将薄遂雀鼠之欲，[26]以饬我内治，即兵法‘以利动之’之微意，非平胡之长策也，是在奉行者豫为之经理焉耳。乃兵部侍郎史道衔恩而往，已逾旬月，各镇边防，尚未闻经理。如边城以资卫守，今蓟州、紫荆关等处，形罅如故；官兵以集武艺，今京营卒伍，不可轻用，挑选进士，不可久屯；钱粮以赡军饷，今或军之所聚尚未给，或粮之所聚尚未发；器械以壮兵威，今或虚额而未盈其数，或滥作而未极其工。夫虏情诡秘，无事而戒备不容暂弛，故不当问其市之开与不开，而惟重我之戒严；不当究虏之诚与未诚，而惟申我之备御。乞敕兵部，严行各镇巡官，作速经理，庶可仰体皇上忧国忧天下之心矣。”兵部议，“如其言。”
壬午，经略京城商大节奏：“京城防守官军，为仇鸾分调住札，恐奸宄乘虚，则仓猝难为捍御。宜敕兵部详议。”
上怒其推奸避难，诏锦衣杖讯。法司以失事军机律斩。严嵩以“本犯虽涉推避，实非临阵失机之比，宜姑发极边充戍。”不听。
丙戌，开马市于大同镇羌堡，俺答与子脱脱等共易马二千七百馀疋。
五月丙辰，兵部覆给事中朱伯辰奏，[27] 谓：“蓟州犹门户，京师犹堂室。今以大将统兵数万，株守京师，待其既入而后截杀，则舍门户而守堂室，非计之得也。宜将宁夏、固原边兵各一枝调发蓟州，与先调京兵三枝、保定兵二枝、辽东兵二枝，俱听总督何栋随宜分布，遇警调遣。”得旨：“各边兵马，业已调遣入护，兹所议各镇原兵，第令近者闻报启行，陕西道远，不必调发。”
六月庚申，初，大同马市甫毕，随有虏骑犯左卫者。原中国妖逆萧芹、乔源，持白莲教出入虏地为奸。其党无虑百十人，散处诸营帐，恐虏与中国通，不利于己。乃贿俺答左右，言芹等有术，咒人人死，喝城城颓。[28]俺答为其所恐。侍郎史道密纵迹之，执五十馀人，并执芹、源等妻子，索芹、源于虏，请试其喝城不效则执以与我。会有旨，命“遍历延、宁，经理市事。”道以事闻，请“百方构取妖贼，无使留虏中，以养后患。”仇鸾言：“当重为赏格，缚芹、源献者予百金，馀三十金。”上皆允行之。
癸未，严嵩言：“仇鸾因达贼约会入寇，欲自领京兵及民兵以迎战，却将边兵分遣出外地，以待零贼。则惯经战阵能卫京师者而反置之无用，臣等莫喻其意云何也？又欲聚民间大车载棋炒及许军马食民食，与古名将擅取民一物者即杀以徇殊不类，伏乞圣裁。”报闻。
七月丁亥，礼部尚书徐阶言：“仇鸾调边兵分布于外，而京城列营者，惟京军、班军，不知此属仅可居守，未能出战。去秋虏薄城下，莫敢发一矢，虏所以肆然无忌也。及今不一创之，虏患宁有既乎？臣闻各处勇敢之夫，有自备战马、戎器赴京报效者，乞取团练，如截杀有功，照例陞赏。”得旨允行。
癸巳，俺答执我妖贼萧芹等来献。
八月壬戌，初，马市原议以段布、米麦易虏之牛羊、马疋。于时，诸酋急欲易马，中国亦但具段布应之而已。及七月初，脱脱执送妖贼萧芹等，因言：“富虏能以马易段，贫者惟有牛羊，请易米麦。”侍郎史道言：“虏富者十二，贫者十八，今不为通融，恐为饥寒所迫，衡决约束，有妨大计。”议久不决，道复上疏。兵部议，以为不可。上问嵩，嵩亦以为不可。得旨，以“道不思处置边备，乃为渎奏，其令即日回京。”
〈按：犬羊虽非人类，然中国终不可失信于彼，况原议以段布易马疋，牛羊易米麦，则虏之贫富皆中其欲矣。史道两奏，无非原议，其当俯而从之，明甚。夫何部臣不可，阁臣又不可？噫，与其绝之于今日，孰若不许于初时。且俺答戒令犯边，而且归我妖贼，如之何不为羁縻计也？不逾年而虏好复绝，谓中国不足取信，时时剽掠，而边臣畏而啖之，私与互易，以伤中国之体。则是公失信于虏，而私又潜通于虏，善计边者，顾如是耶！〉
壬申，妖犯萧芹等伏诛。其首恶乔源、丘阜、[29]刘景阳竟匿虏中不出。后数岁，阜等乃为边上大患。
戊寅，仇鸾请征讨朵颜诸夷影克哈哈赤等。兵部尚书赵锦言：“各夷归附已久，未必一旦尽叛，其有一、二反侧，在以方略袪除之而已。请下总督、镇巡详议。”于是侍郎何栋言：“影克哈哈赤乃朵颜夷酋，一有动摇，将致诸酋俱叛，不宜复启夷衅。况朵颜犬羊也，住牧此地，纵有反复，为患尚小。北虏虎狼也，若使据此，祸将无极。如果剪除朵颜，北虏窥隙，势且凭为巢穴，是撤毁藩篱，延寇以自近也，为计左矣。”上从栋议。
乙酋，诏兵部尚书史道协理京营戎政。
九月乙未，京师地震有声。
十月癸亥，户科都给事中何云雁等奏：“畿辅根本之地，频遭饥馑，重以虏患，间有中人之产，又往往苦于刍粮之召买、车辆之挽输。况今守令，甚哉卖富役贫，取一赔十。且恐有意外不测之虞。”上嘉纳之。
己巳，侍郎何栋擒获朵颜叛逆哈丹儿、陈通事。诏送法司讯鞠。
庚子，革吏部尚书李默职为民，以会推布政张臬、谢存儒为山东巡抚故也。
丙子，改刑部尚书万镗为吏部尚书。
癸未，命有司修理承天府文庙儒学。
上以献皇帝在国，尝临视郡学，释奠先师。又持赐帑金，命工修葺。乃亲制碑文，述皇考崇儒重道之意，使勒石立之学宫。
十一月庚寅，户科给事中申价、御史徐祚阅视边防，言：“故总督三边兵部尚书王琼，在延绥定远营等处修筑边堑千百馀里。今花马池一路，田野开辟，人民安堵，数十年不经虏患，琼之力也，宜旌功。而琼子王朝翰，以父军功授锦衣正千户，嘉靖初裁革。”至是，上命朝翰为锦衣副千户，世袭。
十二月甲寅，三边总督尚书王以旗报：“延、宁马市完，终市无哗，涉秋及冬，三边绝警。”诏当以旗等有差。
己丑，[30]兵部左侍郎詹荣卒。
荣，山海卫人。为户部郎中督饷大同，[31]会兵乱，杀总兵李瑾，欲以城降北虏，导之入寇。荣有机略，密以计诱贼党马昇等，一旦尽捕首恶斩之。次日，开门迎镇官入，地方遂定。后渐陞今职。抚大同凡四年馀，召还，民甚安之。同时翁万达、周尚文，与荣皆一时之选。在镇，缮亭障，[32]） 治军实，虏惮之不敢入。迨荣去，大同遂无岁不受虏侵暴，边鄙为虚矣。
嘉靖三十一年壬子春正月甲申朔，上不御殿。
丙戌，金星昼见。
丁亥，大同自尚书史道回京，虏欲以牛羊易谷豆者候命不得，遂分散为盗，殆无虚日。去岁十一月间，大入边三次，抢虏人畜甚众。边官遣人责问，俺答则谩应曰：“中国甚严，民间岂无寇窃，我自不入犯，不能禁部下之不盗也。”及十二月，求市山西，不应，则复叩大同，欲市于大沙沟。御史李逢时谓：“诏禁非时开市，叱去，逮诸通事于狱。”于是俺答遂纵贼入掠。一犯双沟莺、李寨，参将尚表等御之皆败。再犯团山墩等处，游击李柱等弃其军遁。警报沓至，上以“备虏事宜，已经理逾年，何尚废弛如此？”兵部尚书赵锦言：“通计京营团操出战之士与各镇入援之兵不下十万馀，又大宁都司班军五万六千，战士阗阗倍于往昔，皆选入大将部下，何谓无备？且鸾故纵深入，不肯邀而击之，非计也。”上令“加意训练，以待督战将官，临发奏请。”
辛丑，虏侵犯大同益数，于是仇鸾内不自安，乃上书请出边正罪。
是时鸾实无意讨贼，第为大言以自解。嵩以上宠信之深，不可间，亦欲因其事以暴其败缺云。
甲辰，礼部尚书徐阶言：“今皇子年十有六，选婚、讲学实维其时。必先行册立大典，使名位素定，而后冠婚诸礼可以次及。”上令阶具仪奏。阶请“以长幼为序，冠先裕王，次景王。婚期亦然。”上俱令三月行冠礼、选婚。
丁未，宣府边外，虏数叩关求市。抚臣刘玺言：“大同互市，寇盗不止，而宣府晏然。今乘其效顺之机，抚之易耳。请无拘臣以一年两次之期，令络绎开市，羁縻虏情，于国计甚便。”兵部覆：“玺议可行，第银无过五万，马无过五千。守此则虽一年数市，亦当听之。”报可。
二月庚辰，大同自弘赐堡拒虏市后，日苦侵暴，累求开市，无敢应者。至是复遣前开市时夷使了头智来求市。通事林丛兰者，故与智善。乃入境，缚之。总督苏佑以擒护功闻，斩智于大同市。
三月癸未，[33]裕王、景王行冠礼。
戊子，诏大将军仇鸾，帅兵赴大同剿虏。
庚寅，命礼部尚书徐阶入阁办事。
戊戌，兵科给事中朱伯辰条陈宣大二镇给饷、选兵、慎马市、重事权四事。兵部覆议。上曰：“祖宗设盐引，令商人输粟于边，本色常足。近来盐法大坏，以致多支折色，军饷日亏，尔等详议以闻。各镇挑选兵马，惟入卫之日听大将分布，在镇听总督、镇巡节制，违者参奏处置。宣、大二镇官，吏、兵二部即会议应否更置，奏请处分。”[34]部议：“副总兵孙时庸等，皆坐庸懦免官。”
四月乙卯，[35]鸾每大言虏不足平，及督重兵，畏缩不能战。严嵩言鸾不战。上令兵部传谕之，然自是亦知鸾不足恃矣。
丙寅，虏把都儿、辛爱原谋寇锦、义，诇知有备，乃乘虚入犯边东前屯，辛爱原谋寇锦、义，诇知有备，乃乘虚入犯边东前屯，指挥姚天谟等力战溃围，[36]不克，俱死。指挥王相闻报，统所部兵四百人赴之。与虏遇，大战移时，相胸首被重枪，千户叶廷瑞调团练卒百馀佐之。相裹疮欲复战，或曰：“虏充刃如此，尔以寡弱当之，战必无幸。”相曰：“吾家世为将，惟有此一腔血报国恩耳！”明日，虏欲归，相疾趋出其前，邀之战，[37]虏悉众来，相殊死斗，力竭勇气益厉，左右夹击，身被十馀枪而死，廷瑞面受数刀昏仆，次日乃甦，馀卒无几。虏即日引去。事闻，上嘉相忠勇，赠都督同知，荫一子正千户。廷瑞以复苏，故恩典不及。
乙亥，漳、泉海贼勾引倭奴万馀人，[38] 驾舡千馀艘，自舟山、象山等处登岸，流劫温，台、宁、绍间，攻陷城寨，杀掳居民无数。
六月庚午，[39]）礼科给事中王鸣言：“王府置田有禁，载在会典。属者，宗室广收民田为己私业，而因以势力把制有司，使不得编差征税，贻累粮里。请行巡按御史，严查侵占，均派里甲，庄田之税即充本府禄粮，有司阿纵者罪之。”报可。
己卯，广东雷州府遂溪等县，风雨震雷，有火光如球，自西南起升，至中天星散。海潮涨溢，坏官民庐舍及人畜、田禾甚众。
七月辛丑，大学士徐阶奏请裕王、景王出阁讲读。诏择吉举行。
八月己未，仇鸾病疽甚，疏请舆疾赴军，上止之。会宣府、蓟镇警报日急，兵部尚书赵锦乃奏言：“今强虏压境，人心汹汹，大将乃安危所系，而鸾病不能军，有如虏众长驱，贻忧君父不小，臣锦不胜犬马拳拳，愿亲往代鸾督战。”上谓：“本兵不当辄出”，乃收鸾制敕、将印，命兵部左侍郎蒋应奎暂掌戎政，游击陈时、户部左侍郎孙襘代鸾督战。
甲子，命编修高拱等充二王讲读等官。
乙丑，[40]江西乡试贡院火。
己巳，[41]裕王、景王初出阁讲读。
乙亥，先是，鸾数在上前画策调兵，然御虏皆无效，上心厌之。会诸镇告警，鸾病不能行，乃诏收其兵权。大学士徐阶因密疏鸾通虏误国状，上览之大惊，命陆炳会三法司拟罪。于是法司奏：“鸾谋反，律当追戮。”得旨：“剖棺斩首，枭示九边，籍其家。”
九月乙酉，虏分哨攻山西三关，三日不克。丙戌乃遁。
十月戊午，御史王宗茂劾大学士严嵩，“久叨国柄，檀作威福”，并论考功郎中万采附权纳贿。[42]上怒其诬诋辅臣，降二级，调外任。
十一月辛卯，原任兵部尚书翁万达卒。
万达，揭阳县人。幼颖异，五岁能读书。性刚介坦直，以忠孝处国是。南北征讨，诸所计画，深远周至，措之有功，守之可久。驾驭将士，能尽其才而得其死力。其料敌甚审，临阵每以先身士卒，故所至咸以威略著闻。为广西副使，赞画督府蔡经，讨平土舍，破左江断藤峡傜蛮；为广西参政，平莫登庸之乱，称首功；总督宣、大，发宗室充灼叛谋，击虏遁去。己酉春，虏入宣府，逼居庸，督战却之，召入为本兵，以父丧回籍。庚戌之变，诏夺情起宣、大总督，会虏犯京城，本兵得重谴，复改兵部。万达方病疽，结庐墓间。及闻命，单骑就道，不四十日抵京。时虏患方依，上疑迟至，以问严嵩，嵩不为申理，遂贬右侍郎。先是万达至，不先谢嵩，嵩密使人谕指，亦不应。万达竟坐废，忧惧而卒。至今言者称：“嘉靖中年后，边臣行事，适机宜，建言中旨窍，万达一人而已。”隆庆初，追谥襄毅，世称为名臣云。
庚子，[43]御史喻时言：“诸臣平日条对不为不多，讨虏擒胡不为不尽，而不见有成功者，言岂竟不足用？而边岂竟不可图哉？由大臣严嵩不能报国耳。夫诸臣之议边储、议边帅者最急。为嵩者，当虚心直气陈于陛前。某缓费委可辄停，某冗食委可辄省，某官帑委可辄发，某军需委可辄理，转移以处之，缓急以济之，使陛下无忧边储可也。某才术委可授督抚，某骁勇委可任将帅，某机智委可察变，某训练委可服众，破资格以用之，任便宜以行之，使陛下无忧边帅可也。顾乃以隐忍鄙懦为熟计，以依阿柔佞为尽节，欺陛下，误国事，以致大患日甚一日，辟之子视父母之困踣而莫为之出力；人视天地之彗孛而不为之动心也。伏乞严示手敕责成面谕，实采而行之。其有未然，许科道官指奏纠举。庶下不惑而议定，上不劳而功成矣。”
壬寅，初，工科给事中林懋举、御史王民皆言：“南京浦子口宜设战舡，习水战，以备不虞。”兵部尚书屠楷言：“留都，长江天堑，南有新江口营，统水卒以扼江洋之险；北有浦子口营，统陆卒以遏淮阳之冲，至严也。今浦江子口军不满二千，不能当江口之十一，而水战又非所长，不若量增逻卒，置之江口，而于浦子口沿江增墩台十座，选军一百人守之。长江寇来，陆兵协力拒战，绝其登岸之谋；北岸有警，水军沿江应援，断其入江之路，庶为长便。”报可。
十二月乙未，先是山东巡海副使王献，悯登、莱之民土瘠人稀，生理不足，皆由舟楫不通故也。按元遗迹，凿马壕石底，以通淮安商贾；建新河等八座，以蓄泄水患；导张鲁、白现诸河，以通水道。言： [44] “元人功用已开其三，今之用功当任其一。”
至是给事中李用敬奏开胶、莱新河，谓“新河一道，在海运旧道之西，乃元人欲开通以避海涛、岛屿之险而未成者。”覆行抚按详议。报可。
壬戌，吏科给事中何云雁条奏考察六事：一稽考语，以防欺误；二究逃官，以惩不恪；三禁馈遗，以警官邪；四止讦奏，以端土风；五旌异能，以昭激欢；六饬法典，以肃远人。部覆：“后四款人所常言，前二款可采。”言：“五花文册，所载天下众官考语，中间多有举刺相戾，迁转不一，吏缘为奸。宜令员外、主事各一员，将造完文册查对异同，有差误者正之。贪墨之吏，计当必黜，乃恣意朘削，囊槖满盈，临期则寄文册于吏胥，委而去之。又其次者，或中途托疾而遥候处分，或先期给由而预图规避。此辈止求肥家，原不爱官，若罪止议罢，是纵之使贪也。宜将在逃官，行原籍抚按追赃问拟，其以托疾、给由迁延者，照不谨例罢斥。”部覆从之。[45]
癸酉，大雪。百官上表称贺。
嘉靖三十二年癸丑春正月戊寅朔，是日日食，阴云不见。有顷，大雪，百官以救护罢朝贺。次日，始朝服诣奉天门行礼，仍上表称贺。
河道都御史曾钧奏言：[46] “刘伶台至赤晏庙凡八十里，乃黄河下流，顷为淤沙壅塞，以致奔溃，此其疏濬所最先者。次则草湾老黄河口，[47]冲决渰没安东一县，亦当急筑。既成之后，宜筑长堤矶嘴以备冲击。又三里沟新河口，比旧口水高六尺，若开旧口，虽有沙淤之患，而为患稍轻；若开新口，未免淹没之虞，而漕舟颇便。宜将新口暂闭，[48]建置闸座，及将高家堰增筑长堤，原建新庄等闸加石修砌，以遏横流。”工部覆议，从之。
丁酉，云南巡抚鲍象贤既至镇，[49]调集土、汉兵七万，广集粮运，将克期分哨进剿沅江，为必取计。逆贼那鉴大惧，饮药死。象贤檄百户汪辅入城，抚谕其众，命推那氏当立者，众推前土官那端从孙从仁，象贤命从仁暂统其众。兵部覆议，从之。
庚子，兵部员外郎杨继盛劾严嵩言：[50]“方今外贼则胡虏，内贼则严嵩。请诛贼嵩当在剿虏之先。敢以嵩之专政误国十罪陈焉：
一言嵩俨然以丞相自居。凡府部题覆，必先禀而后起稿，是无丞相之名而有丞相之权。此坏高皇帝诏罢丞相之法也。
二言嵩有票本之任，遂窃丞相之权。用一人，宥一人，则曰“我荐之，我救之”；黜一人，罚一人，则曰“此人非我所亲，此人得罪于我。”借朝廷之恩威，行己之爱恶，其窃大权者如此。
三言皇上行政之善，必令子世蕃传言于人曰：“上故无此意，我议而成之。”又刊嘉靖疏议，欲使天下谓皇上所行之善，尽出于彼。此掩皇上之治功也。
四言令嵩票本，盖取君逸臣劳也。嵩乃令子世蕃及诸义子赵文华群会而票，机密岂不漏泄。此纵奸子之僭窃也。
五言令孙严效忠，冒两广奏捷功，又冒琼州一人自斩七首级功。
六言逆贼仇鸾，以贪虐论革。世蕃受鸾银三千两，威迫兵部，荐为大将。是勾虏背逆者鸾也，而受贿引用鸾者嵩与世蕃也。
七言胡虏深入，丁汝夔问计于嵩，嵩曰：“京边不同。败于边，犹可掩也；败于京，不可掩也。且虏饱自退耳。”故汝夔传令不战，及皇上逮治汝夔，汝夔临刑始知为嵩所绐，是嵩以不战误国，又以死绐汝夔也。
八言郎中徐学诗，以劾嵩父子革任为民矣，乃于考察京官之时，将学诗兄中书舍人徐应丰罢黜。兵科都给事厉汝进以劾嵩父子降典史矣，而于考察外官之时，复逼吏部将汝进罢黜。
九言府部之权皆挠于嵩矣，而吏、兵二部大利所在，尤其所专主者。将官既纳贿于嵩，不得不剥削乎军士；有司既纳贿于嵩，不得不滥取于百姓。利归一人，毒遍天下矣。
十言谄谀欺君，贪污率下，大坏风俗。通贿者，贪如盗跖而亦荐用；疏拙者，廉如伯夷而亦罢黜。习俗渐成牢不可破矣。
更以五奸言之：用重赂贿以结皇上左右，凡圣意所在，无不报嵩知之，故嵩遂其逢迎之巧。是皇上之左右，皆贼嵩之间谍也，一也。
令义子赵文华为通政使，凡疏到，必将副本先送于嵩。御史王宗茂劾嵩之疏，文华停留五日方上，故嵩得以展转摭饰。是皇上之纳言，皆贼嵩之鹰犬也，二也。
嵩所畏者，厂卫缉访。乃令世蕃将厂卫官笼络，迫结姻亲。是皇上之爪牙，乃逆嵩之瓜葛也，三也。
嵩所畏者，科道。考选之时，择熟软圆融出自门下者方补科道，至五六年无所建白，[51] 即陞京堂、方面，故科道诸臣宁忍于负皇上而不敢忤权臣。是皇上之耳目，皆贼嵩之奴婢也，四也。
各部之有才望者，俱网罗门下。欲行一事先报世蕃，故嵩得预为布置。少有异议，先报世蕃，故嵩得蚤为之斥逐。是皇上之臣工，皆嵩之心腹也，五也。
夫嵩之十罪，赖此五奸以弥缝之，五奸一破，十罪立见矣。群臣畏威怀恩，固不必问。召问二王，令其面陈嵩恶，果廉其实，重则置之宪典，轻则谕令致仕，以全国体。
上怒其引用二王为辞，拷讯，系待决。居二岁，竟死西市。世共冤之。
二月庚戌，命成国公朱希忠、大学士徐阶，捧册封锦衣卫副千户李铭女李氏为裕王妃。
辛未，金星昼见于申位。
三月壬辰，赐故大学士杨士奇祠额及春秋祭文。
甲午，赐贡士陈谨等四百三人进士及第、出身有差。
十二月癸酉，[52]严嵩请开岁之首，豫建太子。上不允。
庚寅，命兵部左侍郎杨博兼右佥都，总督蓟辽军务。
嘉靖三十三年甲寅春正月壬寅朔，上不御殿。
壬子，康妃杜氏薨。妃，裕王母也。谥曰“荣淑”。后十三年，裕王嗣统，乃追尊妃曰“孝恪皇后”云。
二月乙亥，初，强贼师尚诏反，至归德府，知府及守卫官皆遁。检校董纶率民兵巷战，被执，垂死犹手刃数贼，其妻贾氏及一侄一仆皆从纶死。柘城举人陈闻诗，尚诏素闻其名，约克城之日必生致之，劫以为帅。既而众拥闻诗至，不屈，贼斩其家属数人以胁之。闻诗知不可脱，诒曰：“必欲我行，勿纵火，勿杀人。”贼许诺，[53]令人簇马上，拥之行。闻诗遂不食三日，至鹿邑自缢。至是上其状，赠纶为本府同知，闻诗为凤阳府同知，各立祠祀之。
三月癸亥，礼部尚书欧阳德卒。
德，泰和人。宇度宏粹，孳孳讲学，务以真知实践为主。接引后进，如恐不及。施于有政，悉当事理，协人情，措置所及，即可传之永久。初知六安州，迁南京刑部员外。上择诸臣有文行者列侍从，改翰林编修，渐掌詹事府事，召直无逸殿。在礼部尝议二王建储婚礼及裕王母康妃丧仪，虽时与上意忤，然上察其持正，卒优容之。海内士大夫方想望其风采，会病卒，士论甚惜之。诏赠太子太保，谥文庄。
乙丑，苏松倭寇掠民舟入海，[54]趋江北，薄通、泰等城，焚掠各盐场，馀众有漂入青、徐界者，山东、辽东俱震。
丁卯，升吏部左侍郎王用宾为礼部尚书。
四月癸巳，上以总督苏祐向衰，诏罢回籍，而以兵部右侍郎贾应春代之。
五月壬寅，倭寇自崇明进薄苏州府城大掠。
癸亥，彗星夜见北斗天权星旁。
乙丑，兵部都给事中王国祯言招降贼首汪直之非。兵部以“直尝为官军捕斩海寇陈屿主等及馀党二三百人，欲以自赎，而是时有司不急收之，遂贻今日大害。故臣等欲悬以重赏，归为我用，非示之弱也。”上以国祯言为是，令“一意剿贼，胁从愿降者待以不死，贼首不赦。”
六月辛未，夜，彗星犯文昌。
庚辰，漕运都御史郑晓奏：“倭寇类多中国人，其间有勇力智谋者可用，每苦资身无策，遂甘心从贼，为之向导。若不蚤图区处，必有腹心忧。乞命各巡抚官，于军民白衣中，每岁查举勇力智谋者十数人，与以‘义勇’名色，月给食米一石，令其无事则率人捕盗，有事则领兵杀贼，立有功劳，量议官职，奏请陞授。如此则悍卒渐受绦笼，不惟中国之人不为贼用，异日且有将材出于其间。今从贼者，宜出榜谕，许令归降，遣还故土；有擒斩贼徒者，如例给赏；才力可用者，立功赎罪，俟有劳绩，亦与叙迁。不然，数年后或有如卢循、孙恩、黄巢、王仙芝者，益至滋蔓，难扑灭矣。”报可。
七月辛亥，御史徐绅言：“寄养马疋，本以专备京操，故岁收二万而用有馀。乃今各边奏讨频仍，外圉空虚，专凭内厩。然则苑马、太仆寺设于外者，岂皆虚设乎？臣请自京师之外，惟宣大极疲， [55]遇有奏讨，宜量给之，馀则勿许。各边废弛者，亟行抚臣整理。先补种额以裕滋生之源，次查草场以清刍牧之地，而又专委守、巡一员，时加稽察，则厩牧充于塞上，而内圉不至空虚矣。”诏如议。
八月庚午，南京太仆寺卿章焕言：“兵者，因地形者也。今江南之变，千村百落皆为战场，而郡县且相率闭城，使各乡兵当贼，左矣。今当急筑城堡于诸乡以固守，并力于郡县以待战。郡县有备，则贼不敢散掠而谋阻；诸乡坚守，则兵不必偏分而力裕，人人自为战守矣。昔皇祖尝命汤和视海上，择要地筑数十城以备倭，而东南安堵，此其验也。
西北诸边，一切军食皆有司先期部署，以听督、抚调度，故卒有缓急，可咄嗟而办。今临变之时，上官漫督之，主者亦漫应之，眉睫间已成胡越，况百里之外哉！嗣后军中之需，赏功之费，一一会计所出，贮之别库。使军门不以烦民，则万全术也。
今议者悉称调兵，不知少发之则不足，多发之则用度不继，久驻则师老费财，暂住则兵散而贼复入，急之则怨，宽之则骄而为乱。臣以为宜训练土兵，渐罢客兵。便若土兵必不足，宜募近海丁壮及有罪调发者，居之海壖，给偶配，予田宅，使之土著而忘其乡，是城堡之外益以藩篱，计无便此者。
臣又闻外贼易见，内贼难知。今海贼深入内境，凡我之动静曲折无不知之者，谁为之？又其始至千人，四布无一知者，及鸣号而毕集，又谁为之？皆奸民所酿也。诚使郡县得人，示宽大，布恩信，问疾苦，时拊循，使反侧者将反本而呼天，何变之能生。且海上多壮士，负气任侠而不肯下人，我能制之则为我用，不能制之则为贼用。故安反侧、收豪杰，治乱之机也。不可不深思，不可不预待。”诏可。
九月壬寅，礼部尚书黄绾卒。
绾，黄岩人。缘祖荫授后军都督府都事。以议大礼与张、桂合，渐转礼部左侍郎。上命抚辑大同流亡，分别善恶，悉索其倡乱党与诛之。绾起家任子，致位八座，人不以为忝。然初以讲学取声誉，比议礼，[56]见举朝不悦，复首鼠避去。事定，乃复力附张、桂，锄所憎忌。尝以隐语憾杨一清，公论恶之。及夏言有宠，复附言而非张孚敬，真倾危之士也。
丙午，致仕南京右都御史王爌卒。[57]
爌，黄岩人。抗直敢言。为尹留都，有惠政，民立生祠祀之。卒，赠工部尚书。
壬戌，原任吏部尚书熊浃卒。
浃，南昌人。少有志节，自守甚严，议论侃侃，恬于宠利，有古大臣风。时祷祠事兴，会有以箕仙进者，浃上疏切谏，忤旨求去，遂削籍归。至是卒。后隆庆改元，始复官，谥恭肃。
十月己巳，虏攻蓟镇边墙，百道并进，警报沓至。上为之旰食，遣厂卫卒校往调其状。至则见博擐甲登阵，宿止古北口垣上，而诸将士据墙御敌甚力。事闻，上大喜，诏发太仆银一万两，犒蓟镇守墙将士。赐总督杨博、总兵周益昌各服色一袭。
庚午，先是，虏自二十七日薄墙，急攻四昼夜不克，乃退屯古城川。次日，复南旋，驻虎头山。夜，火光满野，连亘数十里。杨博募死士执火器潜入其营中，至夜齐发，虏众惊扰，彻旦乃解去。
〈按：杨博忠义自负，才识卓荦。自为职方时，已巡历九边，备知夷情，辅臣翟銮已任用之矣，本兵毛伯温已奏留之矣。自是巡抚河西，不为开边起衅之图，而为兴复屯田之计；巡抚甘肃，不为张威肆虐之举，而为赈恤救荒之仁。军民戴若父母，而疆圉为之肃清。及其蓟镇攻墙，昼夜不息，庚戌之祸又将至矣，世宗安得不汲汲乎！乃其亲自擐甲，寓宿古北，将士御之甚力，而火器齐发营中，惊扰解去，此可以征忠义、才识当世绝伦矣。继翁万达而后，孰有如斯人者哉？宜其朝廷宠眷独优，而子孙显荣无替也。〉
十一月壬戌，倭寇自柘林分掠嘉、湖二府，都指挥刘恩至，逆战于嘉兴县，却之。
十二月丁亥，兵部尚书聂豹，先时盛称南北战功，请上谢玄受贺，遂阶一品。至是以警报日闻，恐被谴责，故为是言，规脱己责云。[58]）
癸巳，户部覆侍郎陈儒奏请，“以各镇屯田责之分巡佥事管事，以各省起运宣、大粮草责之巡抚催督。发循环簿于管粮郎中，以便稽查。建仓厫于朔州等处，以储民运。将大同犒赏地一千五百七十馀顷收本折给军。”从之。
嘉靖三十四年乙卯正月癸亥，[59]命朱熹十三世孙法袭五经博士。[60]
二月丙戌，[61]严嵩言：“宜遣大臣往祭海神，宣布朝廷德意，即令察视贼情，访求区处长策。即用赵文华亦可。”
文华，本嵩私人。既出，凭宠自肆，所睚眦即立摧仆，有司无不望风震慑，奔走供奉，[62]惟恐或后。时公私财贿填入其室，江南为之困弊。至于牵掣兵机，颠倒功罪，以致纪律太乱，战士解体，虽征兵半天下，而贼势愈盛。皆嵩引用匪人之罪也。
四月戊辰，[63]兵部尚书杨博奉诏议处民兵，言：“京城民兵之设，始自庚戌虏患之后，仓卒召募，类多乌合。今欲尽汰之，则细民遽失月粮，于情不堪。且巡檄京城，分布不足，与其取之于营兵，不若议处民兵之为便也。请敕所司，汰其老弱，存其精锐。其原出真、保者，发兵备道藉为民兵；在京者，仍隶巡捕参将管摄，与尖哨军人相兼巡逻，逃者不补。”从之。
辛未，赵文华至松江祭海神。
是时倭据川沙洼、柘林为巢，新倭复至，地方甚恐，闻狼兵至，人心稍安。文华厚犒，激使进剿。遇倭，与战不胜，头目锺富等十四人俱死。于是贼知狼兵不足畏，复肆掠如故矣。
辛巳，浙江巡按胡宗宪言：“往时日本入贡，多不及期，请待其复来，得以便宜谢遣。仍令有司移檄于王，问以岛夷入寇之状。”部覆：“令巡按衙门移檄日本国王，责问何人倡乱？令于半年间立法钤制，号召还国，即见忠款。虽使贡期未及，必为奏请，否则是阳为入贡，阴蓄异谋也。”上是之。
甲申，先是，广东贼徐铨与海酋汪直纠结倭夷，纵横海上。提督鲍象贤檄海道副使汪柏等督战，铨等就戮，前后斩首千二百馀级，[64]海滨颇靖。
五月甲午，倭四千馀人突犯嘉兴，总督张经分遣参将卢镗等水陆击之。保靖宣慰使彭尽臣与贼遇于石塘湾，大战，败之。贼遂北走平望，副总兵俞大猷以永顺宣慰司彭翼南邀击之。贼奔回王江泾， [65]保靖兵复击其后，贼大溃。诸军共擒斩首功凡一千八百有奇。由是数百馀贼奔归柘林，东南用兵，此为第一功云。
壬寅，南京御史屠仲律条上御倭五事：
一曰绝乱源。夫海贼构乱，起于负海奸民通番互市，夷人十一，流人十二，宁、绍十五，漳、泉、福人十九，虽概称倭夷，其实多齐民也。臣闻海上豪势，为贼心腹，勾引深入，阴相窝藏，此乱源也。必一禁放洋巨舰，二禁窝藏巨家，三禁下海奸民，三法立而乱源塞矣。即使旧贼未尽殄灭，然而后无所继，其势自孤，退无所归。其知惧，与今日往来自若者必不同矣。
二曰防海口。大海固涯涘无际，然贼放洋则冲涛，入口则登陆，非可绝险而径渡也。故守平阳港，拒黄花澳，据海关之险，则不得犯温、台；塞宁海关，绝湖头湾，遏三江之口，则不得窥宁、绍；把鳖子门，则不得近杭州；防吴松江，备刘家河，则不得掩苏、松、嘉兴，此地险也。一处失守，蔓延各处，不可以彼此分远近也。且贼长于陆战，短于水战，莫若如法置造海船，每船百只或五十只号为一䑸，募惯习柁工、水稍，而充以原额水军，于前又为游艟数䑸，分布上流，往来要害。令其更番巡逻，并力捍御，来遏其冲，去击其情，责以毋令贼入，贼入而力拒之，有功者陞赏，失备者重究，此御贼之长筭也。
三曰责守令。夫荷戈戟戴介胄争锋死刃者，[66]将士之能也。保封域固郊圻全境安民者，守令之任也。今之守令不肖者，弃城走矣；其贤者，则婴城守耳，关厢村镇，委之无可奈何。夫城之外独非赤子乎？自今江南守令，当以训练土兵保全境土为殿最。
四曰议调发。近日征调各处兵民无虑数万，而虏功乃不奏者，不善用兵也。夫古者用兵，潜机密计，进退倏忽，莫知所以，然后成功；今则先发后行，克期始动，前军未启，而先声已闻，其弊一。古者名将，筭不百胜不敢轻动；今谋不预成，计不先定，冥行突进，动陷伏中，其弊二。守不据险，屯不列要，奔急救难，贼逸我劳，其弊三。法曰：“夜战，声相闻，足以相救；昼战，目相见，足以相识；欢爱之心，足以相死，言熟习也。今也，兵不专一，主、客杂聚，猝遇狡贼，易衣变饰，突前忽来，不能别识，其弊四。兵不素统，将不预设，一遇有警，卒然命官，本以乌合之人，而统以未经识面之将，其弊五。夫三军冒白刃、蒙矢石、至死而无敢却顾者，威行之素也。今法令姑息，纪律不肃，进有必死之恐，退无伏锧之虑，是以畏敌而不畏将，其弊六。地形不习，险易不识，趋利不及，避难不蚤，其弊七。粮糗不储，料理不周，枵腹待爨，穷愁思归，其弊八。士不精选，勇怯无辨，前击后解，讙然而散，虽悍夫勇士，或以无援而力屈，或以先奔而丧胆，其弊九。地狭人众，不能旋转，互相排挤，虽有勇敢，无以效其所长，其弊十。近日汀州如赖百户兵，敢死先登，足当一面，以不善用之，使头领阵亡，军士逃遁，如此则征兵虽多，亦何益哉！
五曰作勇敢。沿海如沙民、盐徒、打生手及村庄悍夫，皆勇敢可用。然乐效用于私室，而不乐报名于公家，何者？以公家势远而文烦也。豪民以之保村里则有馀，以之充行伍则无益，何者？以行伍人多而心力涣也。[67]乞敕各该有司，通谕豪家大俗，各为身家，并力拒守。其有能团结乡兵保固村镇者，先免其粮里押运及一应杂差。获功者，一体陞赏。其有愿受文职，斩首十颗以上，得比输粟例入监。有职役者，并得起送赴部实选。其不愿官者，重赏优恤之。近苏、松、嘉、湖，尝有纠集智勇，乘贼怠玩，或掩其昏暮间，能杀贼夺其辎重者，随为官军劫其财而夺其功。夫居民出百死之力，卒被劫夺，不亦激众怒而失民心乎？又有村民团结，自相防护，志在全家保妻子耳。有司辄谓其能，遂报名入官，以至人各畏避，不敢复谋拒贼，此又沮民之气而抑其忿也。请谕地方，不愿在官者，不得一切概报。且严禁官军，不得攘夺民功，则民见利而动，无畏而奋，将各思所以自效矣。
兵部覆其议悉是。诏允行之。
丁巳，倭寇常熟县，知县王𫓧率众御之。乡官钱泮率耆民家丁追贼及于上沧港，为贼所掩击，俱死。
巡按金浙以闻。上悯之，诏赠𫓧为太仆少卿，泮为光禄寺少卿，荫一子锦衣卫百户，世袭，立祠死所。
六月丙子，倭据江阴蔡泾闸，知县钱𬭚统狼兵御之，遇贼于九里山。时已薄暮，雷雨大作，贼伏兵四起，狼兵悉奔，惟馀𬭚及民兵八人，尽死于贼。
巡按周如斗以闻。诏赠𬭚为光禄寺少卿，荫一子国子生，立祠死所。
庚辰，三板沙倭贼抢民船出洋，参政任环、总兵俞大猷引舟师追击于马迹山，擒倭首滩舍卖及贼五十七人，斩首九十三级。是日，倭舟被海风飘回者五十人，屯嘉定县民家。任环攻之不克，乃投火于民宅，爇之、贼尽死。
七月丁巳，[68]逮系总督张经、参将汤克宽至京，诏下法司议罪。
经上疏自理，大略谓：“倭突犯嘉兴，即委参将卢镗督保靖兵援嘉兴，即委俞大猷督永顺兵由柳湖间道趋平望，以扼贼路，令汤克宽引舟师从中击之。一战而胜，凡斩馘一千九百有奇，焚溺者无筭，贼气遂馁，岂有一毫怠玩之念。自臣莅任方半年，前后俘斩且以五千计，惟是智略浅短，不能俄顷扫荡，此则臣之罪也。”疏入，不报。经与克宽竟论死，系狱。
八月壬辰，[69] 苏、松巡抚曹邦辅檄佥事董邦政、把总娄宇，以沙兵击浒墅关倭贼，歼之。贼自宜兴奔苏州，会柘林贼。邦辅虑二贼一合，且为大患，乃亲督兵备王崇古，会集各部兵扼其东路，四面蹙之，随地与竞。乃召邦政及宇以沙兵助剿，一战斩首十九级，贼始惧，奔吴舍，欲潜走太湖，我兵觉之，追及于杨家桥，尽殪其众。此贼自绍兴奔窜，不过六七十人、流劫杭、严、徽、宁、太平，至犯留都，经行数千里，战伤无虑四五千人，凡杀一御史、一县丞、二指挥、二把总，入二县，历八十馀日始灭。
九月甲午，督察赵文华，以苏寇之捷己不得与为恨，见调兵四集，谓：“陶宅寇乃柘林馀孽，可取。”巡抚胡宗宪因大言寇不足平，以悦其意。遂悉简浙兵得四千人，约应天巡抚曹邦辅以直兵会剿。浙兵分三道，直兵分四道，东西并进，贼悉锐冲，浙兵诸营皆溃，损失军士凡一千馀人，直兵亦陷贼伏中，死者二百馀人。贼势益炽。
庚子，兵科给事中杨允绳言：“海寇为患，猖獗日甚而迄无底定之期者，在将习不振而弊源不革也。
夫为将之道，曰制，曰法，曰谋，江南诸将全不知此。故用兵之际，绝无纪律，不鸣金鼓，不别旗帜，聚如儿戏，涣若搏沙，前有伏而不见，后有贼而不知，浸率为兵，浪与贼战，自相蹂践，全军覆灭，此其咎端在不知三者。而至于不设哨探，不知地形，又其取败之尤。盖哨探者，军中之耳目，而地形者，又军家之行止；既无哨探，又不识地形，辟如人终夜有求于暗室之中不照以烛，盲人驰逐于崎岖险阻之地莫为之相，其不颠连而骈仆者几希。当事者不此之察，动以增兵益饷为请，其意不过张贼声势，缓己罪愆，殊不知以若所为，虽括天下之财以供江南之役，藉天下之民以为江南之兵，如以蛾赴火，以雪实井而已，竟何益哉？况此贼不遭大创，何肯辄去。即去，又岂得不复来耶？臣愚以为必先择将，将苟得人，则招募之兵可用也，土著之兵可用也，以之水战可也，以之陆战可也。否则增兵何为？请将见在兵授之以制，一之以法，多立哨探，图写地形，揣察贼情，妙布成筭，毋得日事征兵，虚糜粮饷，亦毋得掇拾草疏，延捱岁月，庶几将习可新寇患可弭矣。
至于弊源，则又有不专于外者。盖海寇与边患不同，北边所患者胡也，若海寇则十九皆中国之人。近来督抚之令不能行于官司，上官隐忍而养容，下官骄侈而日大，岂以官不尊权不重耶？盖近来督抚之臣莅任，谢恩必有常例银两，馈送在京权要，大者数百，小者数十，名曰‘谢礼’。又历任额深，营求美擢；或遇地方有事，希求脱任；或以有罪而求弥缝；或以失事而求覆蔽，如此馈送，数遂不赀。大率银两在省则取诸各布政司，直隶则取之府、州、县，司府州县既为巧取承迎，不无得色。督抚诸臣，自知其非法，接受亦有䩄颜。既入牢笼，自难展布，则其玩愒蔑法亦奚怪也。且官司所以赂督抚，又皆取足于民。即今孑遗待尽之民，岂甚掊克侵剥之患。异日国家隐忧，盖不止海岛之间已也。伏望在内敕之缉事衙门，在外敕之风纪台察，责令参劾。仍敕各部大臣，令洗心涤虑，割绝朋眤之私，汛扫苞苴之习，此则端本澄源、平倭之要道也。”疏入，部覆“其词严义正，深切时弊，宜见之施行。”报允。
〈按：读屠仲律、杨允绳二疏，大约御倭之策相同，皆经济材也。至于督抚之取诸州县，州县之取诸小民，以致小民艰苦。督抚不能行于州县，不遵行于督抚，[70]又皆今日之陋习，上下相持，小民无诉，安得不从贼而为寇乎？顾所以导之者，则权要也。当时严嵩父子，以货贿多寡为黜陟，而又用赵文华以视师，江浙之吏悉敛脂膏以填溪壑，当此外寇方炽之时，而又有内寇以朘削之，根本重地，安所支哉？吾以为允绳之疏，更有关于宗社者不小也。〉
十月庚寅，[71]杀直隶、浙、福总督、尚书张经，浙江巡抚李天宠，兵部员外郎杨继盛于市。
经在江南有功，为赵文华所诬构；天宠亦无罪，胡宗宪力排之而夺其位；继盛因劾严嵩父子。是岁论大辟，囚当刑者凡百有馀人，诏决九人，而经等与焉。由是天下恶嵩父子及文华益甚。
〈按：士师者天下之平，而东市者臣民之聚，[72]即使一人无辜而受戮，亦干阴阳之和，而召夷狄之变。况张经嘉兴之捷，为第一功，平矮斩首，东南皆受其赐。杨继盛劾嵩之疏，为第一忠，数罪发奸，台省皆增其气。一则当褒赏之，一则当优容之，乃为可以服众。即李天宠之在浙，亦不过时当危急，饮酒废事焉耳。黜而夺之，法已尽矣。奈何嵩之专权自恣，内听世蕃，外纵文华。继盛之触怒，父子必欲杀之而后已，彼亦甘心。若张经何尝玩寇殃民，而李天宠亦何尝失律丧师，特以胡宗宪与赵文华合，文华欲扶宗宪而适梗其位，一旦遂致之死。况当刑者百人，而所决者九人，三良与焉，岂非天下人心之所共愤乎？所赖持平者下恤其冤，上公其议，使世宗无失刑乃可无忝厥职，不然三良斩于东市，而议之者何人？昔有罪当罚金而欲置之死，释之且不敢徇，而况功忠之臣。即有罪，犹当十世宥者，而可徇乎？是时何鳌掌刑部，其罪又可胜诛也。噫，习此忍心，甘为故入。至于杨允绳疏论侵冒，而反曲律处绞，宜天灾地裂，史不绝书也欤。〉
十一月丙申，兵科给事中夏栻言：[73]“浙、直官兵会剿陶宅倭寇，屡遭陷败。诸臣奏报不实，且赵文华欺罔，大负简命。”上申饬文华：“矢心秉公，视师图效。”
十二月戊戌，吏科都给事中王鹤奏：[74]“今天下奔竞者莫甚于方面，而骄横者莫甚于进士之有司。今抚按初到，或陞代及节旦，两司纷纷谒贺，[75]往来道路，无有宁时，廪给夫马，重困里甲。近以地方多事，奏请多选进士充守令。初至，则饰欺矫情，监司荐扬，既得荐扬，贪酷并作。乞敕该部痛惩前弊，照不谨例闲住，其奸横有迹者，虽列在优品，亦行罢黜。”疏入，令科道官，“有隐漏者，从实拾遗，毋得畏避。”
戊午，兵部尚书兼右都御史杨守礼卒。
守礼，蒲州人。爽朗有大度，不为世俗态，才猷敏达，所至著有声绩。晚年见时事乖异，寄情山水间，以诗酒自娱，乡人殊敬慕之。卒，赐祭葬如例。
〈按：尝闻严嵩在位，贿赂公行，刑赏失中，忠臣义士闷愤而死者不知凡几矣。而见几勇决者几何人哉！噫，吾人处世，进不得行其志，则退当隐其身。若杨守礼者，山水之游，诗酒之乐，岂遂忘世？盖亦不得已也。若边贡专以此自高，则是晋人而已。〉
嘉靖三十五年丙辰春正月辛酉朔，上不御殿。
庚辰，夜，彗星见于进贤星旁，芒长尺，西南指，渐长至三尺馀，历扫至太微垣，次相星，又东北行人紫薇垣，扫天床星，至四月二日始灭。
三月丙寅，[76]先是掌吏部大学士李本言：“大臣不职，则小臣靡然从之。故去不肖者，先大臣。”疏列南京吏部尚书杨行中、礼部尚书葛守礼，共十五人。至是又考察不职科道官共三十人，[77]不谨都给事中邬从善等，不及都给事中王鸣臣等。得旨：“罢黜降调如例。御史留用者，仍各杖四十。”
〈按：史臣曰：“是时严嵩子世蕃，专恣贪婪，专通贿赂。赵文华一出江南，则公私匮竭，刑赏倒置，士论恶此三人盖已甚矣。嵩虑有他故，锄排异己，以慑众志。本乃毅然承其指授，凡疏远不附严氏及文华所不悦者，一切屏斥无遗，是公论益为不平。”噫，大臣肆恶，孰有如赵文华、何鳌、严世蕃者，不之去也；科道如朱文汉、李幼滋、吴国伦、夏栻者，不可去也。今也黜陟不公，而以爱憎为用舍，嵩之罪可胜诛耶！〉
辛未，改工部尚书吴鹏为吏部尚书。
丁丑，赐诸大绶等三百三人进士及第、出身有差。
癸未，吏部以工部尚书缺，会推赵文华。上悦其得人。
四月辛亥，[78]倭寇万馀趋浙江皂林等处。游击宗礼，帅兵九百人御之于崇德三里桥，三战俱捷，斩首三百馀级，贼首徐海等皆辟易，称为“神兵”。会桥陷，军溃，礼等俱死之。论者谓：“兵兴以来，用寡敌众，血战第一功。”
五月乙丑，初，赵文华言：“残寇无几，旋当清荡。”已而海寇屡至，因上屡诘，惧诛，乃攻李默为脱罪计，上果大悦，升文华尚书。嵩因荐文华有文学，宜供玄撰，上不允。及倭患愈甚，羽书数至，嵩知上觉文华欺罔，乃令文华请复视师。上令往。
壬午，金星昼见。
十一月庚午，初，五月中，倭船四艘，自浙、直败还，飘泊至朝鲜境。朝鲜王李恒遣兵逆击于海中，尽歼之，得中国被虏并助逆者三十馀人。至是因遣陪臣沈通源等入贺以闻，并归我俘。上嘉其忠顺，赍银币，仍赐玺书褒奖。通源及获功人李润庆等，皆厚赐而遣之。
十二月乙巳，加赠许逵三代诰命。
嘉靖三十六年丁巳二月戊申，[79]科道官赵𬬩等以考察拾遗，[80] 无户部左侍郎谢九仪、兵部左侍郎沈良才名，乃特旨罢之，亦异举也。
三月戊午，江南自乍浦、沈庄捷后，倭贼悉靖，惟舟山倭据险结巢，我兵环守之，不能克。是时，土狼兵悉己遣归，而川、贵兵六千人始至。胡宗宪乃留防春汛，隶总兵俞大猷，经营舟山之贼。会十二月二十夜大雪，大猷乃督兵四面攻之，贼悉锐出敌，杀土官莫翁送，诸军益怒竞进，贼大败归巢。我兵积薪草以棕蓑卷火掷之，贼四散溃出，共斩首一百四十馀级，馀悉焚死，贼遂平。
四月戊子，火星自二月壬辰，从亢逆行，历?天门入轸。至是夜，凡逆行二舍有馀。
己丑，虏酋把都儿等，[81] 拥众数万，由河流等口入犯永平、迁安等处，副总兵蒋承勋力战，死之。越二日出境。总督王忬以闻。上曰：“虏入犯近畿，杀将肆掠，各官不能防御，又不能追敌，尔等不从重参治，显有同遮之情，姑不问，其令御史核实以闻。”
南京吏部尚书朱希周卒。
希周，昆山人。学行醇笃，恬于世利，居官守正。在南吏部，以考察庶官忤执政意，令再考，乃上章自劾去。卒，赠太子太保，谥恭靖。
丙申，申刻，雷雨大作。至戌刻，火光骤起，初由奉天殿延烧华盖、谨身二殿，午门及外左、右廊尽毁，至次日辰刻始熄。上大惧。
五月戊寅，先是三月，虏以数百骑由延绥镇远墩入寇常乐堡，副总兵陈凤率其次子守义督兵逆之。虏众，我军不敌，[82] 凤死，守义亦被枪，巡抚石永以闻。上嘉其父子忠勇，赐凤祭葬，赠左都督，世袭，升长子三级，立祀榆林，守义陞都指挥佥事。
九月辛亥朔，革赵文华职为民。
上以文华江南诸不法罪状示严嵩，且谕“勿以弟子挂念。”嵩推不知，非挂念也。初，文华凭借嵩资，要结上宠，既以睚眦杀张经，陷李默，及再出江南，人畏之如豺虎，所至望风媚附，赃赂填溢，与世蕃比周作恶，朝野以目。赖圣明洞烛其奸，一旦毅然去之，中外鼓舞称快。
甲寅，祠故学士顾鼎臣于乡。
鼎臣，昆山人。始建议造城，比倭奴入寇，东南诸郡无城者悉遭屠戮，而昆山独以城全。郡人追思之，[83]请立祠以崇报。守臣以闻，报可。v癸亥，杀锦衣卫经历沈炼于宣府市。
先是庚戌虏犯都门，腾书求贡，上命文武群臣杂议，而炼语稍侵执政大臣。明日又上疏，“请以数万骑当一面，必大胜虏。”不报。已复抗疏言：“严嵩父子，入将帅贿，误国大计。请僇之，以谢天下。”诏以“诬诋大臣，发口外为民。”炼传檄京师，欲起义以清君侧之恶。嵩父子以文华得罪，思以自保，欲杀炼以灭口。乃授指宣大总督杨顺图之，顺托巡按路楷，诬以煽妖作奸，勾虏谋逆，请诛之。时举朝皆知其枉，而尚书许论悉如顺、楷议，令即时斩决。
十二月甲申，[84]工部尚书蒋瑶卒。
瑶，归安人。端亮清守，貌若恂恂，而遇事有不可夺之节。守荆州，有惠政，[85]民立祠祀之。调扬州，武宗南巡至郡，嬖幸江彬索赂，不与，举所赐铜瓜捶之，瑶不为动。武宗出渔，得巨鱼，戏言：“可直金五百。”彬请以畀守令如数输直。瑶独脱其妻簪珥及数缣以进，曰：“臣府库无钱，自办此耳。”武宗笑而置之。中贵传旨，征求百端，悉殊方之产。瑶奏某物产某处，某物萃某所，非扬有也。武宗诘曰：“苎白布亦非扬有乎？”瑶不得已进五百疋。其强毅有执如此。卒年九十，赠太子太保，谥恭靖。
嘉靖三十七年戊午春正月庚戌朔，上不御殿。
戊午，大同自纳虏妇桃松寨之后，虏围困日急，至者滋众，道路梗塞，烽火断绝。总督杨顺上言告急，副总兵尚表护运入右卫，虏选锐围之数重，经月不解。上闻而大骇，命户部发银十万两，亟遣才干司属督运济之。乃命郎中谢教往。
二月戊戌，户部尚书方钝言：“是时天下财赋入太仓库者计二百万两有奇。旧规以七分经费，每存积三分，以备兵歉。嘉靖己酉以前，岁支最多不过二百万两，而其少者乃仅至七八十万。及庚戌虏变后，周章备御，每岁调兵遣戍，饷额倍增。及乙卯、丙辰间，而宣、大虏警益急，一切募军、赈恤等费咸取给内帑，[86]岁无纪极。故嘉靖三十年所发京、边岁用之数五百九十五万，至三十六年，亦且三百二万，计太仓岁入二百万之额不能充岁出之半。[87]由是度支箕敛财贿，题增派、括赃赎、筭税契、折民壮、提编均徭、推广事例兴焉。其初亦赖以济匮，久之诸所灌输益少。值四方多事，有司往往为地方奏留请免，如浙、直以备倭，川、贵以采木，山、陕、宣、大以兵荒，即岁入二百万之额，且亏其三之一，而内庭之赏格，斋殿之经营，上时以夜半出片纸，有所征取，无敢迟延。会大同右卫告急，今岁自入春来，发宣、大银二十六万有奇，而天下民运至太仓者仅七万。尚书方钝等忧惧不知所出，[88]坐守空藏，调度无策，欲取之官，而官府之搜括已尽，欲取之民，而民间之科派已极，失事误事，罪且万死，陛下怜察之。请令工部钱粮量分其半，还之本部，以济匮乏。”上切责钝等谋国不忠。明日钝谢罪，请先发太仓银五万两及紫荆关、新城仓、浮图峪客兵米二万石、豆一万石，兼程运至大同，以济急用。又题准穵运事宜。报可。
三月丙辰，刑科给事中吴时来言：[89]“宣、大总督杨顺，所请帑银无虑三十馀万，而该镇日见羸虚，未能出一奇发一策以效尺寸，乃往往杀愚幼小民以报首功，是驱塞下之民而归之虏也。即如桃松寨，一逋逃淫妇耳，顺既失策纳之，又自夸威德。比黠虏来索，又驾言易我妖叛。失体损威，甘受虏侮，臣民无不愤恨。而巡抚路楷，受其贿金七千两，秘不以闻。而反以所杀边民侈为顺功。楷验首级，既有灸疤网痕，又多幼小，其伪状明矣，乃曰：‘似亦属真。’兵部尚书许论，亦雷同附和，且滥叨世荫，请罪黜此三人，庶几边患有瘳耳。”
疏入，上问严嵩，嵩以言官风闻。上曰：“时来之言，不可尽谓风闻，顺、楷俱拏来问。至于论，亦推官滥醉，钝亦似应改用。”令兵部侍郎江东代顺，论为民，钝南京用，起原任兵部尚书杨博代论，改刑部尚书贾应春于户部代钝。
〈按：俺答之子辛爱最强，而桃松寨之逃，又人情所最恶者。使杨顺不受其降，而囚之出塞，以还辛爱，方将德我之胜也。而乃邀为奇功，置之阙下，挑祸速怨，已而复还，怒不可解矣。彼路楷者，正当发其罪可也，而乃曲为回护，辄杀边民幼小以当真虏，非受贿七千，何以至此？夫何许论和之，严嵩掩之，幸而世庙洞察其奸，诏之系狱，则臣之心始帖服矣。不然右卫之生灵数十万谓何，而朝廷之钱粮糜费数十万谓何，已而代以杨博，则得人矣。臣方愤当时省中无人，而如来能发其奸，真谏议之翘楚也。〉
丙子，刑科给事中吴时来、[90]主事张翀、董传策，交章论劾严嵩纳贿误国状。
时来劾“其边臣克剥军饷，以馈执事，执事受其饷，而与之合党欺君。令子世蕃入直票拟章奏，纳贿招权。所谓去恶务本，何暇穷穿窬之盗，治标末之疾也。”
翀劾“其备边之政坏，但金多而赂厚者，或以败为功，或以入为遁。理财之政甚坏，户部钱粮四分输边，六分馈嵩父子及其家奴永年，而永年之富已至数十万。忠节之气坏，有以三千、五千调美官者，有以七百、八百得与选者，公行白日，乞哀昏夜，遂至靡然成风。”
传策劾“其家富于内藏。吏、兵二部选官，至持簿入嵩之门，任其填发，故俗呼文选司郎中万采为‘文管家’，职方司郎中方祥为‘武管家’，驿地骚动，公私耗竭。”
时大学士徐阶雅不与嵩同道，嵩意忌之。时来与翀皆阶门生，而传策又松江人，大疑阶，密奏必有人使之者。着镇抚司讯鞠，备极苦楚，竟无所言。俱以诬罔成狱，发烟瘴充军。
九月庚寅，[91]兵部郎中唐顺之奉命阅视蓟镇军马还，言：“汉光武以渔阳突骑定天下，唐藩镇专兵，而卢龙一道常虎视河北，所谓其人慷慨勇悍而沉鸷，即今蓟镇之兵也。今皆羸兵惫马，朽甲钝戈，徒糜廪饷，[92]不济缓急之用，故往年庚戌虏变，及近日土墙之寇。至于近檄宣、辽，远征延、固以御之，乃镇兵则置而不理，谁之咎也？所据总督王忬、总兵欧阳安、巡抚马珮等，俱宜坐旷职误事之罚。”得旨，“该镇缺兵至三万不补，一卒不练，督抚官所理何事？兵部从实参看以闻。”部拟三人当降罚。上曰：“马珮已革职，王忬、欧阳安姑降俸二级，留用。”
十一月丁亥，[93]上敕谕三法司曰：“刑以弼治，当则协气，休祥自至；否则上干和气，灾沴攸生。近来司民牧者，或理道不明，律法不通，任事作威，深文锻狱，甚或贪贿听嘱，颠倒是非，不顾冤抑，是何心与？且湖广安陆县幼男吴一魁，二命枉刑，母又被捉，情无所告，远至朝扉，以一推之，岂止数百！尔三法司，治刑为职，当思矜恤。都察院通行天下抚按，申饬有司，各改前愆，惟公惟慎，尽心听谳，民以不冤，天地神明，昭鉴在上，尔亦能保禄位、福子孙。如不恭命，必不尔逭。钦哉。”
十二月丁未，光禄寺岁用银以三十六万计，[94]上以为多，疑该司必有干没。乃谕内阁曰：“即今两宫大分尽省，妃嫔仅十馀，宫中罢设宴二十年矣。朕所用膳品悉下料，无堪御者，十坛供器不当一次茶饭费。朕不省此三十馀万安所用也？”嵩曰：“臣闻祖宗时，每岁额银二十四万两。彼时该寺岁用不过十二三万，节年积有馀银。乃三十六万，其侵欺情弊可知也。臣查会典光禄寺内一款，凡本寺供应物件，每月差御史一员照刷具奏，若复会典旧规，则诸弊可平。”上命添差御史一员，月记该寺诸费进览。自是岁以为常，经费亦稍省矣。
嘉靖三十八年己未三月庚寅，赐贡士丁士美三百三十人进士及第、出身有差。[95]
五月辛巳，[96] 凤阳巡抚李遂以御倭功次来报，前后斩获真从倭首八百一十八颗，生擒一十六名。上闻而悦之，曰：“李遂督兵，临阵斩获数多，劳绩可嘉。”令按臣核实议赏。
六月丙寅，雷击奉先殿门外南墙、西墙。
七月庚午，户科给事中龚情言：[97]“奉命巡视太仓银库，正月内贮银七十四万有奇，未及半年仅馀八千馀两，国储至此，可为寒心。昔皇上一问光禄经费，月具揭报，岁省三分之一。况太仓岁以千万计，中间请乞之频仍，给予之泛滥，当不止如光禄所侵冒者。亦令月具内外出入之数，自当畏惧樽节，而所省且不赀矣。”诏可。太仓银库之月报出纳自此始。
壬申，金星昼见。
南京礼部尚书闵如霖卒。
如霖，乌程人。恭谨有文，以撰玄失上意，南迁，寻罢。疑同乡学士董份陷之，竟郁郁而卒。
八月己未，江北倭自邓庄败后，沿海觅舟不得，我兵自后急击，及于刘家桥等处，贼劳馁困顿。会天雨，乃奔入刘家庄，我兵四面围之。胡宗宪遣刘显以锐卒千馀来援，江北将士谓功在垂成，虑为显所攘，啧啧有言。都御史李遂恐士众不和，乃檄江北悉属之显。军政既一，遂刻期进兵。显率所部先登，各营选锋继进，纵火冲击，自辰至酉，贼巢始破，奔走。追击之，共斩首四百馀级，贼众尽殄。
九月丙子，蓟、辽总督杨博奏：“辽东灾伤已极，召籴甚艰，乞将新运通仓钱粮停泊天津者暂借六、七万石，由天津水运蓟州，以达山海，顾脚陆运，至各地方给散。其漕粮则以赈济银两籴还。”户部覆议，从之。
〈按：地方饥荒，民嗷嗷待命，召籴则不可得，内请则稽迟岁月，及赈济之命一下，而民之死亡吾不知其几万万。自非随宜处置婉转有方者，谁能料此？杨博借通仓之新运，以甦辽东目前之困，而即以赈济银两补还通仓。当时边臣，孰有如其善谋者哉！宜其生灵感激，而后裔显荣也。〉
十一月丙子，诏“以宋儒朱熹原籍婺源县子孙，世袭五经博士。”
昔熹游宦建安，遂家焉。建安已世袭五经博士，而婺源有请之者。乃以朱墅为五经博士，然未有世袭明旨。至是墅老，请授其子镐世袭。[98] 从之。
十二月丙辰，[99] 诏“宋儒臣程颐二十代孙宗益，世袭五经博士。”
嘉靖三十九年庚申岁正月丙子，[100]浙、直视师右通政唐顺之既陞淮扬巡抚，乃条上海防善后事宜：
一曰御海洋。言“御倭上策，必御于海，而崇明、舟山，乃海贼入寇之路，尤宜预防。当春迅时，宜令苏、松兵备暂驻崇明，宁、绍兵备暂驻舟山，总、副将官常居海中，督兵分哨，如有纵贼入港登岸者，以次论罪。”
二曰固海岸。言“贼至如不能御于海，则海岸之守为第二着，昔但坐地方残破者之罪，今宜并坐贼所从入者，有能冲锋御贼使不得登岸深入者，虽无首级，亦以奇功陞赏。”
三曰图海外。“沿海逋逃之徒，为贼向导者甚众，宜多方招徕，以销祸本。自叶宗满得罪，而逋逃欲归者不免自疑；自蒋洲得罪，而人以使绝域为讳。宜量为贳减，并开日本国通贡之途，若抄犯如故，则命朝鲜、琉球二国承制宣谕之。”
四曰定军制。“调募客兵，坐糜廪饷。今宜急练土著之兵，练之既成，则调募悉罢。”
五曰鼓军气。“今士卒遇海风而头目掉眩，闻潮声而耳聋心惕，欲望扫清大怼难矣。宜责文臣督帅，时
御戎服，出入军中，以作武将之气。武将临阵间取溃校逃卒斩一二人，以变士卒耳目，则军气自振。”
六曰复旧制。言“沿海卫所，军伍素整，屯田膏腴几万亩，今悉可垦种。浙、福、广三省原设三市舶司，[101]所以收其权而操之于上，使奸民不得乘其便。今数者俱以废坏。宜令诸路，酌时修举。”
七曰别人才。[102]“文官举海道副使谭纶，劾台州知府黄大节；武官举总兵卢镗等，劾副总兵曹克新等。”
八曰定庙谟。[103] 言“外患未息，内变恐作。迩者，吴淞、定海水卒，以呼粮之故，缚官劫狱，渐不可长。请先议招怀之略。”
所司覆议，克新听调，大节闲住，馀俱从之。
庚辰，金星昼见三日。
二月丁巳，旧例，南营官军月米，有妻者一石，无妻者减十之四，春秋二仲月，每石予折色银五钱。及马坤为南户部尚书，奏减折色银为四钱，诸军始怨。督储侍郎黄懋官，禀性刻削，每月各卫送支册，必诘其逃亡多寡，又奏停补役军丁妻粮，诸军益不堪。是时，坤已召入为北户部尚书，蔡克廉代坤，病不视事。比岁大祲，米一石至银八钱，诸军求复原额。又每月常以初旬给各军粮，是月已再旬，懋官犹未给。是日振武营军操期，遂鼓噪，围懋官第。懋官闻变，遂急逾墙而出，仆地不能起，诸军竞前扑杀之，悬其尸于市，挟兵部尚书张鏊求赏。鏊错愕不能应。会诚意伯刘世延趋至，谕曰：“尔辈但求赏易耳。能从我，惟尔所欲。”众稍定。
翌日，九卿大会，兵部侍郎李遂扬言曰：“昨黄侍郎之变，遂亲见其自越墙死，各军特不当残辱之。即据此奏闻，不得称叛。”因麾乱军退，众求赏，遂叱曰：“今日之事，若求复妻粮、月粮原额即可，求赏不可得。朝廷在内，尔辈欲何为者？”乃令人各给银一两，以补减折粮饷。众始散。
按〈按：南京之军逸而骄，逸则坐食粮饷，骄则逼挟上官，处置得宜，乃可以服其心而作其气。旧例，有妻者一石，则补役有妻者自不当停矣。二仲月折色银五钱，则马坤又不当奏减为四矣。黄懋官先诘逃亡，且奏停补，适当倭夷倡獗之时，又值米价腾踊之会，安得不激变乎？世庙因北狄入寇，今日运粮，明日赈济，殆万万计。南部之臣亦宜闻之，顾乃迁延旬日，犹未颁给，则彼减原额乏妻粮者，得执之以为辞。幸而刘世延、李遂权宜计处，军士稍安，而于法纪亦极坏矣。自是而后，习此风声，横于浙，愤于赣，使中原效尤，吁，时势至此可畏也已。〉
原任中允郭希颜上安储疏，[104]疏内有“建帝立储”四字。上以“立子为储，帝谁可建者？”命各科集议。礼科给事中蓝璧等议，坐大逆不道，妖言惑众。诏巡按，即时处斩，仍传首四方。
三月戊寅，南道御史林润，劾祭酒沈坤居乡暴横，打死住房人胡銮，剁其两手，及将监生、生员严刑拷打、逼取准折妻孥等事。上恶之，令巡按逮京讯治。
坤家居，为倭寇督率邻里以保所居，远近依附者众，有犯令者辄榜笞之，故居民虽赖以安，而被其榜笞者亦生怨恨。然疏中皆流谤，无指实，其所谓断手胡銮者，固无恙也。竟死狱中，士论冤之。
癸未，大同总兵刘汉，督兵自镇河口出塞，捣虏帐于灰河，斩首二十八级，夺高驼一百七十馀只。
是时虏聚喜峯口外，窥犯蓟镇，汉乘虚攻其巢穴，以牵制之，虏果狼狈西顾。自多事来，我兵积懦，虏尝留巢并塞，无一敢问之者，至是汉倡为之。自后，各镇往往乘间出剿，虏始有戒心，稍徙远其幕云。
丙戌，兵科给事中王文炳，请下本兵议所以安民、蓄兵、绝寇之策。部覆以“安民，莫若去不急之务，捐无名之征，重惩贪官酷吏；蓄兵，莫若训练各处乡兵，至隶籍行伍者则责之军卫，募自民间者则责之有司；绝寇，其令沿海有司，按籍所部居民，有与盗贼通者，许同里首告，即置之法，而追其所犯银三十两赏告者。又有无赖恶少，窜入军中，巧立报效赞画名色，平居坐縻公廪，有事争冒首功，此辈亦将来祸本，宜一切禁革。”上从之。
壬辰，命翰林院侍读张春，侍裕王讲读。
四月丙申，凤阳巡抚唐顺之卒。
顺之，武进人。博学强记，凡六经、子、史、兵法、阴阳以至算、射，靡不精透。为右司谏时，与赞善罗洪先、校书郎赵时春上定国本疏，忤旨，黜为民。言者屡荐之，起为兵部主事，查勘蓟镇边务，复视师浙、直，总督胡宗宪荐其有功，寻升凤阳巡抚，卒于官。当其罢归闭门，非其道不取，非其人不交，尝愿鞠躬尽瘁，死而后已。及有疾，乃曰：“死国，吾志也。今得良死舟中矣。”卒，赐祭葬，立祠扬州。
五月辛卯，[105]南京操江都御史喻时奏安畿辅，[106]言：“狼山、金山各有副总兵，沿海一带各有参将、把总，则藩篱已为有守；淮扬以至嘉、湖，各有兵备，而复有兵备驻札广德，则门户已为有守，此足以御外至之贼矣。安庆、仪真各有守备，又有操江、巡江分投巡视，则堂奥防守又以严密，此足以御内发之盗矣。使各该群工殚心竭力，则天堑屹然，料难飞渡，不必添设参将明甚。且置将必须增兵，增兵必须议食。今应天连年倭寇之扰，生理未复，去岁灾伤之后，流徙更多，正办钱粮尚尔逋负，复加兵饷，其何能堪。伏乞专责仪真、安庆二守备，分定地方，时常会哨，稍有违误，参拿处治。庶官不增而事亦集，赋不加而民自安矣。”
六月戊戌，兵部右侍郎魏谦吉赴任道卒。礼部以谦吉三品未考满，恤典当半给。得旨，特全给之。
谦吉，狂率无赖，[107]不类衣冠士。其居官无一善状，淫暴掊克，若饿鸱乳虎，至于锥刁乞索，即市井人犹羞言之。时政污浊，遂得致仕，而恩恤犹隆备若此。
乙卯，南京礼部侍郎孙陞卒。
陞，馀姚人。前死节都御史燧子，为人孝友长厚，燧死宁庶人之难，终身不书“宁”字，亦不为人作寿文，事伯兄如父，居官被服雅素，口不谈人过，盖笃行君子也。卒，赠太子少保，谥文恪。子鑨、铤、錝、矿，皆为名进士。
七月壬辰，[108]都御史章焕上经略中原疏，备言“妖民盗贼”。
是时，南北寇警，[109]征敛烦急，贪吏肆行，水潦属至，民不堪命，往往群聚为盗。初，河南人传倭至凤、泗，又言开封没于黄河，于是林县有贼，聚以数千计，雎州亦有百贼犯其南关，比知前传言为讹，即皆解散，无复踪迹，乱之萌也。焕抚河南，适值其事，心益忧之，[110]故上此疏，然足以考当时之事势也已。
〈按：世宗时，俺答寇于北，倭奴寇于南，然皆无睥睨神器之意，北不过止于互市，南不过止于卤掠已耳。然河南，以中土之民，不堪征敛之苦，即林县、雎州，俄而千百成群欲附倭党，俄而知其传言即时散去。况九边而外，三岛之中，久困贫残，连遇荒歉，而又闻哱贼、关白之志，能无乘衅而起者乎？近时以进士起家为郡县者，贪暴殊甚，用度奢侈，无不取之民间，而又催科日急，家如悬磬，吾恐变生肘腋，此不北走胡南走倭者几希。愿司铨者慎选良吏，以绥万方，毋令督促而安为荼毒也。〉
十一月丙戌，秉一真人陶仲文卒。
仲文，黄冈人。习祈禳小术，师事致一真人邵元节。时上戊戌以后不复视朝，辅弼大臣皆希得进见，独仲文时被宣召，至即赐坐，与语称之为师，赏赉以数万计。又领三孤，列爵五等。其死也，复谥荣康、惠肃，自古方士所未见也。隆庆改元，始奉遗诏追夺官爵、世爵，亦削籍。
丁亥，蓟辽总督许论献家藏紫清仙人白玉蟾真迹一卷。上嘉其忠款，受之。
嘉靖四十年辛酉春正月壬戌朔，上不御殿。
庚寅，广东巡按潘季驯倡行均平里甲之议。其法，先计州县之冲僻，以为用度之烦简，令民各随丁力输银于官。每遇供应过客及一切公费，官为发银，使吏胥里老承买。其里长止于在官勾摄公务，甲首悉放归农。广人便之。
季驯自以代任者在迩，恐后至者不能守，乃上疏言：“岭表去京师绝远，比年牧民者视为利薮，屠剥万状，而小民仰九重如在云霄之上，愁苦之声无路上达，故相聚为盗。臣将里甲弊政，更张一新。顾天下之事，立法非难，守法为难。守之于畿辅之地固难，而守之于岭海之外为尤难。今广东之民，既感而动矣，若非仰仗明旨丁宁，虽有周公之法，谁与守之？”疏入，户部“请行通省，如法遵守，年终籍用过银数以闻。”报可。
二月辛卯朔，日食。是日，微阴。钦天监言：“日食微阴，即同不食。”
辛丑，左都御史周延卒。
延，吉水人。峭直清介，寡言笑。居官执法，不为矫矫声迹，清节自持，终始不变，士论重之。卒谥简肃。
三月乙亥，令吏部尚书吴鹏致仕，礼部尚书吴山闲住。
鹏在吏部，凡百官进退，一听严世蕃，即边方小吏，无敢有自专者。公道久壅，中外人心无不鄙薄愤恨。山直亮有时望，既以救护日食忤旨。上大不悦，尝示风旨于科道诸臣，吏科给事中梁梦龙等遂并劾山、鹏。
丙子，金星昼见，至二十四日而没。
四月辛卯，工部尚书刘麟卒。
麟，南京广洋卫人，后居湖之长兴。先知绍兴府，以忤刘瑾除名。瑾诛，起知西安，历升工部尚书，以谏织造忤旨，致仕。在长兴三十年，闭户读书，足迹不入城市。貌恂恂长者，自守介然，而不为畛域，以是人犹爱敬之。卒，谥清惠。
癸巳，大风，雨黄土，昼晦。
五月乙亥，宁夏巡抚奏：“庆王鼐枋，读书好善，敦尚俭朴。宁夏修筑边墩，出金、谷犒赏。居家孝友，犹能钤束宗仪以礼法，贤行著闻。乞表之以示劝。”上遣官赍敕奖谕，仍命有司具彩币羊酒并给枋扁旌之。[111]
闰五月癸巳，御史张九功以旱霾陈言五事：
一禁贿赂，以绝侥幸。谓“今行取科道，用银五百两、八百两，有增至千金者。吏部一主事，有至万金者。有司每当入觐，多方科敛，以充苞苴。此皆干和致变之由，痛宜禁革。”
二简督府，以肃边镇。“大都边镇之患，皆由督抚官职任不久，功罪不核，职掌不明，粮饷不充，宜反此四者，而后可以守边。”
三省工银，以塞侵渔。四平盗贼，以安地方。五恤营军，以蓄国威。上从之。
〈按：吏部者，人才所出。岂但卑官末品不可受苞苴，以坏体统；即科道为朝廷耳目，督抚为朝廷藩翰，又可用贿以得之哉？假令慎选风纪，简重才猷，犹恐十人之中不得一二，乃以贿之多寡为官之崇卑，安所得风纪、才猷以为之用？当时有司欲科道者，争克剥民财，督抚欲内迁者，争减损边饷，甚至以万金而得吏部主事，源既浊矣，臬既邪矣，欲望正百官也难矣。况掌者又吴鹏、欧阳必进，谄事世蕃，惟命是听乎！愚读耿定向一疏，已见时事之乖，而张九功指斥，又其甚者。呜呼，可鉴已。〉
癸卯，南京提督振武营刘显承新命上言：“南京营军，习成骄悍，宜以法裁制之。臣故所统川兵三千，有勇知方，乞许便宜带领，随营操练，内以弹压凶恶，外以控制倭夷，卒有怙终者，许臣以军法从事。俟其内驯外服，海防稍静，渐为散遣。”部以“南京原无前项钱粮，请许选精锐五百人自随，馀付代者，有警听显调用。”报可。
六月辛酉，[112]命修撰唐汝楫充裕王府讲官。
甲申，户科给事中郑茂言：“各边钱粮虚縻之甚，奏讨之多，莫有过于蓟镇者。近总督许论奏：‘密云、昌平二镇，年例饷金俱防春时用尽，防秋仍用三十二万有奇。’ [113]臣查嘉靖三十六年边饷，密云止八、九万，今三十四万有奇；昌平止四、五万，今十四万有奇，何前后悬绝若此？夫防春不过小警，春时用尽，防秋何以加之？使诸边效尤，又何以应之？论在镇三年，一卒未练，而粮饷独倍往昔，侵冒之弊，诚不能无。宜专敕风宪大臣，赴边计议。臣又闻，今帑藏已竭，闾阎亦空，则财将安归？即如近日太监荣现身故，遗金百万，侪辈争夺。夫以百万金委之群小，孰若藉而取之，以助边饷，充内帑，较诸额外征求不已多乎！至于侵盗边饷，法本至严，今十无一报，废法莫甚，以后俱当从实举行。”上是其言，令论回籍听勘。
七月己丑朔，日食一分五秒，例免救护。
礼部尚书袁炜言：“皇上以父事天，以兄事日，群阴退伏，万象辉华，是以日位旺荣，氛侵销铄。食止一分，与不食同。臣等不胜欢忭。”上以为然。
乙巳，万春宫成。
八月辛卯，南京御史林润，劾总理盐法鄢懋卿贪冒五罪：需索属官，馈遗钜万，罪一：受状取富民财，罪二；宴会日费千金，罪三；虐杀平民，罪四；加派扬州盐商，几至激变，罪五。懋卿疏辩。得旨“照旧供职。”
辛未，金星昼见。
乙酉，礼部尚书孙承恩卒。
承恩，华亭人。卒，谥文简。
九月戊子，太原知府于惟一为巡抚所劾，当调。晋王上言：“惟一在郡得军民心，请留之。”上不悦，戒王毋得妄有干预，仍下巡按御史，逮问长史、承奉等官。
惟一在郡，洁己任事，节财爱民，岁饥设法赈济，所全活以数千计。前岁虏入雁门，总兵王怀邦率众避入，会城军士摽掠于市，惟一执而榜之，驱其众于城外。及怀邦以失事被劾，属惟一问状，惟一论怀邦罪当死。是时巡抚孟淮，贪秽阘茸，旧有民壮防秋，淮奏免之，尽征折价。及虏入，怀邦以是挟淮，欲上书发其奸，与之俱死。惟乃谕惟一，令宽怀邦罪。惟一执之益坚，淮大恚，乃劾惟一，遂调任。太原士民如失怙恃云。
〈按：郡守为民之师帅，而巡抚为守之表率。彼孟淮巡抚山西，奏免民壮防秋，而尽征折价，深惧怀邦发之，而嘱令冤罪，乱纪坏法，不职甚矣。若惟一治太原，赈济饥民，全活者众。驱逐摽掠，安堵者感。即论怀邦之死，而逆孟淮之命，则其仁慈风力昭如日月，而反为孟淮所劾，公道安在哉？幸而晋王白其状，而顾令巡按逮问，则黜陟之明，几于倒置矣。惟一虽调，而民心则公，惟一又奚愧焉。噫，今之为惟一者为谁？而其为孟淮者接踵，安得复遇晋王以申冤抑耶！〉
十月庚午，兵部尚书杨博言：“江西之寇，始于南赣贼巢，合广西叛兵，益以本乡恶少，遂至蔓延不制。前奉诏督责诸臣，以九月报平，而今且过期不效，请更申饬，刻期荡平。仍令照边方事例，半月一驰奏贼情。又御史段顾言，生长边陲，素闲韬略，可就委以兵事。海道副使谭纶，尝练土兵，足称智勇，今以守制回籍，宜令墨衰效用，以靖地方。且闽、广之贼，所倚重者数巢穴耳，使以劲兵乘虚𢭏瑕，攻其必救，贼必牵于内顾，乃可平矣。”上令胡宗宪督率进剿，馀如议。
十一月甲午，以礼部尚书袁炜为武英殿大学士，入内阁，典机务。
庚子，改郭朴为吏部尚书，令吏部尚书欧阳必进致仕。
十二月丁卯，戎政尚书王邦瑞卒。
邦瑞，宜阳人。严毅有执，器识甚伟。初，庚戌，虏薄京城，奉命巡视九门，陈守御五策。虏退，请更营制，遂定为三大营，即以邦瑞为兵部尚书，协理戎政。时仇鸾为大将，欲节制九边诸将，邦瑞力折不可。因劾鸾跋扈不道，鸾阴中之，诏夺其官。历官四十年，所至有建立，犹以廉节著。卒，谥襄毅。
丁丑，兵部尚书杨博，以京营之兵频年坐食，渐成骄惰，乃议谪选番戍。其说有四：“一则使京军习见烽燧，涉历劳苦，可以转弱为强；二则居庸镇边，原有怀、保在外，警报绝少，即使有警，去京师百里，而近可朝发夕至，视调宣、大、保定之兵，劳费顿殊；三则春防之日，本镇止留边兵二枝，一遇虏警，不免分置，顾此失彼，诚得京兵守二区，则边兵得专守古北口，在此为虚声，在彼为实用；四则部署已定，可视来春缓急为进止，不至虚发以耗刍粮。”上是之。
辛巳，[114]诏重刊前礼部尚书胡濙所进卫生易简方书，传布天下。
嘉靖四十一年壬戌春正月丙戌朔。
丙申，京师地震。
己亥，兵部尚书杨博言：“今年履端之始，云泽屡降。第蓟镇、宣、大逼邻虏境，十室九空，农事方兴，牛种不给，恐迁延过时，则秋成无望。臣前在左、右卫目击其苦，若及今稍为处给，计种一石，可得子粒数石，比之荒岁召买省价实多。请发马价银三万两，分给三镇，以为方春播谷之费。”上嘉其留心边计，许之。仍令各镇从实举行。
庚戌，户科给事中邓练，奉诏查理蓟镇军营，尽得官吏侵牟兵马虚耗之数，以巨万计。还，言：“边饷日亏，皆原任总督许论调度失宜，管粮郎中阎光潜、刘勃出纳不明之罪。而所以致弊之由有十，大略虚填籍伍，滥收家丁，侦报不以实，调遣不以时，主兵或代客兵出战，客兵或代主兵入守，门皂官承，尽食军门之饷，商民将领，胥成影射之风，其他无名冗役，无益浪费，不可胜数。皆当痛革。”上从之。
辛亥，左都御史潘恩言四事：
一言“迩来管钱粮者，牟羡馀之利；理刑名者，徇出入之私；闸厂关津，则留难商旅；差遣勾当，则骚扰军民；诸司私家，每用小票取物于市；巡城御史，乘轿多役官夫，设酒科及乐户。耳闻目见，殊失官常。乞敕两京都察院严禁。”
二言“迩来御史，帷急簿书期会，与承迎趋走之末，不暇闻有司贤否，虽行举劾，必及代期，以故贪吏日纵。今后诸司治行，不时奏闻，不者，回道以不职论。”
三言“宪职严重，必纤毫无污，然后人不得而议之。今御史巡历，供应馈遗之费，动至百数，甚或公受保举谢仪，私索地方土物。今后毋过自奉，毋厚私交，仍禁革守令常例，一切羡馀纸赎，悉归公帑。”
四言“有司任情出入，鍜炼成狱，或所犯本无重情，而家道丰盈，必为罗织，假积谷之例，托兵费之名，多则罚金数百，少亦输谷数十，比追罄产，有同没籍。今后宜坐应得之条，勿加一切之罚，违者具实参奏。”
疏入，上以为深切时弊，令务实举行。
三月壬寅，赐贡士徐时行等二百九十九人进士及第、出身有差。
五月丁亥，命“都督佥事刘显充总兵官，镇守广东、南赣，参将俞大猷副之。一应战守事宜，会同督抚官协谋剿贼。仍令江西纪功御史段顾言兼核广东功罪以闻。”从兵部尚书杨博议也。
戊戌，诏罢今年考选庶吉士。
时仕路混淆，贿赂公行，庶吉士素号清选，至是亦以贿赂营求，贫者称贷为资。有持券入贷于司礼太监黄锦者，锦密以闻。上闻而恶之，报罢。
壬寅，御史邹应龙劾严嵩子世蕃，“凭借父势，专利无厌，私擅爵赏，广致赂遗。而伊子锦衣严鹄、中书严鸿、家奴严年、中书罗龙文为犹甚，即数人之中，严年犹为黠狡，不才士夫竞争媚奉，号曰‘鹤山先生’。犹有异者，世蕃遭母丧，上以嵩年老，特留侍养，令其子鹄代为扶榇。世蕃名虽居忧，实喜得计，拥侍姬妾，屡舞高歌，已为鬼神所厌，抉其目矣。臣请斩世蕃首，悬之稿竿，以为人臣凶横不忠孝者之戒。”
先是，上闻世蕃淫纵，心恶之，渐疏嵩。凡军国大计，悉谘之大学士徐阶，故应龙奏入，遂称旨。下世蕃等于诸司拟罪，坐世蕃烟瘴卫充军，鹄、鸿、龙文边远卫充军，年锢于狱。
六月丁丑，淳安县知县海瑞，抗直不阿上官。初，鄢懋卿以盐法都御史巡行郡县，所至招权吓财，叱咤风生。懋卿妻从行，为装五彩舆，令十二女子舁之。令长以下见懋卿皆膝行蒲伏，至以文绣被厕床，白金饰溺器，千里传送，络绎道途。比至淳安，供应甚薄，瑞复抗言：“县小民贫，不足容车马。”懋卿虽怒甚，然知其不可辱，为敛威去之，而密嗾御史袁淳媒孽其短。其后懋卿、袁淳俱以贪宠败，而瑞得申白叙用云。
己卯，三边总督喻时奏豫边防五事：一、调腹兵以补空边，二、视功次以激勇力，三、量缓急以摊军储，四、处供馈以豫冬防，五、备战马以充卫额。言：“三边四镇，地里浩渺，兵稀粮少，戎律失弛。仍严革横派，广恤穷军，精察地形，熟演武艺，明斥堠，远哨听，诘奸慝，招投降。凡保障陕民者，罔不尽心以为之豫。”
〈按：掌三边者，兵力单弱，捉襟露肘，习见以为常。勇功既验，坐观候赏，循涂以自敛，秋防已匮粮饷，则冬春何以为生？冬春如无接济，则主客何以为资？至于倒死战马，不为买补，则千骑走百人，百骑走十人，又何以取给哉？时一一料理之，卒使连奏克捷，边鄙肃清。是何良策而致是？大约五事之中有至秘之计，一则哨丁侦探之蚤，一则官军按伏之密，而厚待降人，能知奸宄，故迎其初来，出其不意，而成功无难耳。兵家无间用奇之法，深得之矣。视彼投降以要功而人心离散、禁哨以出塞而声息无闻者，何如？吾见避东而击西，攻首而畏尾，即明立按伏，将焉用之？吁，翁万达、刘天和而后能继之者，舍时其谁哉？〉
七月癸巳，户部集廷臣议，上理财十四事。一曰省兵食。“国初边储无请发帑银之例，后缘边疆多警，或广召募，或增营堡，始不得不仰给于京储。然嘉靖十八年以前，仅至五十九万，今且增至二百三十馀万。司计者，将何以应之？今惟有选兵而已。宜令各督抚官，亲诣各城，从实拣选，汰其老弱虚冒，以还先年主客原额。诸所新设营堡，查非要害，即当随宜并省。其京营军士，亦宜会戎政官一体清查。”二、慎调遣。三、先节约。四、完积逋。五、清屯粮。六、议收放。七、均修边。八、停外例。九、处铜价。十、省供应。十一、杜奏留。十二、议补助。十三、议漕银。十四、定税法。上允其议。
八月乙丑，[115] 诏重录永乐大典，分韵类载，以便稽考，卷凡三万有奇。
上初年好古，礼文之事，时取探讨，殊宝爱之，几席间每有一二帙在焉。及三殿灾，上命左右趋登文楼，出大典，遂得不毁。至是重校正之。
九月壬午，三殿工成。
甲申，给事中赵灼、沈淳、陈瓒为严世蕃党，被劾，同时罢去。[116]
〈按：史臣曰：“严嵩纵子为非，任用群小，赖世庙阴圣，一旦拔去巨奸，如大明当空，阴沴屏伏。向时假借气势鼓煽声利之徒，咸使去位，朝署为之一清。若鄢懋卿之斡局，董份之文学，唐汝楫之门第，使其持身克慎，廉静自守，皆可以坐致通显，乃不自爱重，甘心为市井奴隶之行，卒之身名俱辱，为世所羞称，而又图报复，反劾正人，万世公论其能掩乎？后来者可以鉴矣。”奈何嵩之覆辙未几，而张古正踵其后，殆犹甚焉。然嵩之所纵者，不过一任子之世蕃耳，乃居正则嗣修、懋修显然登状元，居翰苑，欲仿秦桧三世为史官。鄢懋卿等不过一身之宠荣耳，乃王篆辈亦使其子谋取名甲，世道愈趋愈下，甚矣。我皇上继照追夺削籍，岂不有光于世庙哉！〉
十月乙亥，御史林润言：“今天下极弊而大可虑者莫如宗藩，然未有建不易之策者，惧拂宗室之心而重违祖训也。臣观嘉靖初议者言：[117]‘河南开封，洪武中惟有周府，今郡王已增三十九府，将军至五百馀，中尉、仪宾不可胜数，举一府而天下可知也。’今距嘉靖初又四十馀年矣，所增之数又可知也。夫天下财赋岁供京粮不过四百万，而各王府禄米凡八百五十二万。即如山西存留米一百五十二万，而禄米三百一十二万；河南存留米八十四万三千，而禄米一百九十二万。是二省之粮，借令全输，已不足禄米之半，况吏禄军饷皆出其中乎？然自郡王而上，犹得厚享，将军而下，至不能自存，饥寒困苦，号呼道路，聚而诟有司，守土之官不惟惧辱，且惧生变。奈官司困于难供，而宗藩病于不给，天下无可增赋之理，而宗藩正当蕃衍之时，可不寒心哉！今议者，或言‘当今天下亲王，如国初辽、韩、岷、肃，皆二千石’；或云‘郡王而下半支，如京朝官例，仪宾而下，如外有司例’；或云‘亲王袒免而下则从庶人之例，月支米三石’：或云‘不宜遽削于今日，而惟定制于方来’；或云‘定子女之数，以杜诈冒’；或云‘开应举之途，弛商贾之禁’，言人人殊。臣以为宜令集议于朝，仍颁示诸王，示以势穷极弊不得不通之意。令户部会计赋额，以十年为准，大约兵荒、蠲免、存留费用几何，王府增封几何，禄米及诸费几何，令宗藩晓然知赋入有限，费用不经，共陈善后之策。然后通集众议，断自宸衷，以垂万世不易之规。”
疏下礼部覆议，从之。
十一月乙酉，命御史姜儆、王大任分行天下，诏求法士及秘书。
丁亥，刑科给事中陆凤仪，劾总督胡宗宪欺横贪淫十大罪。上命械系至京问。
辛丑，日晕，生珥上有抱气，[118]赤黄色，白虹弥天，日下生戟气，苍白色。
十二月辛酉，显陵守备太监张方及奉祀蒋华等奏言：“十一月冬至日，甘露降于显陵之松树。”
先是上尝思慕献皇帝、献皇后，乃以冬至日奉安二圣神几于象一宫，以便瞻奉，而甘露即以是日降，采取以献。上大悦，以示礼部。部言：“在昔黄帝、唐尧，本朝惟太祖、成祖，尝致斯瑞。今显陵乃二圣发祥之地，而冬至乃一阳来复之期，斯地斯时，奇逢妙合。宜令百官称贺，以昭圣孝感通之征。”上如所请。
壬戌，蓟辽总督杨选言：“各边将帅，必威令素行于士卒，而后可责其御虏。近日奸夫猾戍，各阴求严将之短，浮言藉藉，眩惑视听，甚则客兵藐视抗衡，谓之何哉？自今严造谤之诛，重阃外之权，仍令主客兵一体训练，有梗令者，并以军法治之。又顺天抚臣，职理兵马粮饷，而蓟、辽粮饷，抚臣咸不与闻，何也？自今以主、客粮饷，宜责管粮郎中收放，兵部召买，年终彼此磨勘，仍于巡抚敕书中添载催征屯粮事宜，著为令。”从之。
丁丑，锦衣官逮总制胡宗宪至京，请旨处分。上曰：“今却加罪，后来谁与我任事？其释之，令闲住。”
〈按：东南倭寇，骚扰数年，祸延四省，张经、曹博邦辅有功无过，而或斩或戍，识者莫不憾严嵩、赵文华矣。胡宗宪倜傥豪雄，诚足堪任，特陞转官阶不能不资奸党，故天下士夫亦以恶奸党者恶之耳。虽然，任用刘显、俞大猷辈，诱制毛海峰、王直辈，削平馀倭，以安黎庶，其功亦不浅也。世宗释而不罪，且曰：“后来谁与我任事，”吁，处之得其当矣。〉
嘉靖四十二年癸亥春正月庚辰朔，上不御殿。
庚寅，初，大学士徐阶以内阁缺人请补。上令廷推。阶曰：“知臣莫若君。”上曰：“君知人，惟尧、舜与我太祖耳。若嵩者，朕所自简，而不才至此。相必君择，古之正理。但后世宫生之主，不知人耳。”阶曰：“尧用四凶，后加放殛。太祖用胡惟庸，后乃以罪诛。皇上始知嵩之才而用之，后因听子贪纵而斥遣，皆无损于明。”上曰：“卿言四凶、惟庸之类，非尧、舜与太祖不知，由彼不慎终也。尧为圣帝，太祖何事不知？然且如此。况宫生内长，能无误事耶？嵩乃放纵其子，误国戕民，非但听之而已。”
三月丁亥，浙江巡抚赵炳然言：“福健所以致乱者，民变为兵，兵变为盗，其所由来渐也。夫治盗之策，不得不假于募兵。而为人上者，必多方抚处，使盗化为兵，兵化为民，可也。今又驱浙之民，以拯闽之急，臣窃惧夫浙之为闽也。请自今一意团练土著，使人皆可用，家自为守，急则为兵，缓则为农，聚散之间，两有归著。即不得已而召募，亦必先本省，次邻省，不得专泥一方，以酿祸本。”从之。
按：民之勇怯，何常顾上之作兴何如耳？夫召募之兵，利不胜害，土著之兵，暂亦可久。不练土著，而专恃召募，奚惑乎？民变为兵，兵变为盗也。盖召募而来者，未必皆强有力，每多出于市井无赖，不过利其赀粮，以资浪费焉耳。有馀则竞为淫赌，既罄则转相劫夺，民之苦之有甚于虏。岂如土著之兵，有家属之顾，无输运之艰，使为兵巡者，习之以法，抚之以恩，移募兵之资为土兵之用，有功则重之以赏，无事则督之使守，功相倍也。此不特可行于西北，而亦可行于东南，惟患虚文塞责耳。
癸巳，工部尚书雷礼言：“本部各项钱粮，例派铺商上纳。比者往往放富役贫，而各监、局所派钱粮，其稍有赢裕者，又辄为奸商营占，以故佥审之际，逃役纷纷。乞容臣等将一切之苦乐，商户之贫富，通融搭派，敕谕各监、局，不得纵奸倚势营利于其间，庶良民不至流亡，而上供亦可无缺矣。”诏允行。
甲午，改礼部尚书严纳为吏部尚书，升吏部左侍郎李春芳为礼部尚书。
四月丁卯，[119]副总兵戚继光督浙兵至福建，与总兵刘显、俞大猷夹攻倭贼于平海卫，大破之，海寇悉平。
七月戊戌，金、木、土三星聚于井。
八月丙辰，[120]兵科给事中范宗吴言：“南京故事，操江职在江防，应天、凤阳二巡抚职在海防，各有信地。后因倭患，遂以原属二巡抚者亦属之操江，以故二巡抚得以诿其责于他人，而操江亦以原非本属，以缓图视之。今宜定信地，以圌山、[121]三江会口为界，其上属之操江，其下属之二巡抚，万一留都有急，则二巡抚与操江并力应援，不得自分彼此，庶责任有归，而事体亦为联络。”诏可。
九月戊子，严嵩上疏言：“臣年八十有四，[122] 欲皇上哀其无告，放归子世蕃及孙鹄，以终臣馀年。”上曰：“嵩有鸿得养，已恩待矣。”竟不许。
　　
　　己丑，应天巡抚周如斗言：“江南自有倭患以来，加派兵饷银四十二万有奇。今地方已宁，乞减三分之一，少甦民困。”兵部覆言：“加派兵饷，原以济急，事已宜罢，不但当减分数也。”报可。
山东巡按黄襄，[123]以九月中总兵杨照死事闻。上曰：“照，奋勇杀贼，捐躯可悯，其赠少保、左都督，仍赐谥立祠。”
照，忠勇负气，起家偏校，以敢战知名。抚士卒有恩，故人乐为之用。虏聚众辽东塞外，选锐卒出塞，分道击之。照夜行失道，离塞六十里，天明为虏所觉，中流矢死，线补衮等驰至，力战斩首二百二十馀人，虏引去，补衮等以照尸还。初以罪废家居，属时污浊太甚，[124]凡边将无不由债帅进者，照自分永弃。会严世蕃败，朝廷以人望用照，由是感激知遇，誓以死报。起废数月间，三战三捷，竟殒于阵。其义烈有足称者。
十月甲戌，火星自辛亥起胄宿，至是逆行抵娄宿之次。
十一月甲申，[125]兵科都给事中丘橓条陈边臣善后事宜：
一破边官之常套。如兵马为一方之保障，岂堪迎送之疲；钱粮竭百姓之膏脂，何取馈遗之滥？
二除边人之积蠧。如边人擅杀降夷，岂不阻归附之心，墩军私役虏货，每至启窥觎之衅。
三略边务之虚文。夫选将、练兵、修墙、转饷，以至分区摆边，未尝不仆仆称劳也。然不务粉饰、不涉支吾者几何？请敕边臣，以求实效。
上初闻杨选执夷酋通汉，令其父子代质事，以为起衅。橓疏入，则大怒曰：“橓既所见如此，曷不先言？”下橓锦衣卫，杖六十，黜为民。
丙戌，致仕吏部尚书闻渊卒。
渊，鄞县人。凝重深沉，端毅有守，南北敭历凡四十馀年，始终一节，夷险不逾，有大臣风。但其为吏部时，值严嵩当国，颇有抵牾，虽未几竟引去，然功名颇异于初议者，惜夫！