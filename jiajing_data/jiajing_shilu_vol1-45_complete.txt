明世宗实录 卷1-45
下载时间: 2026-01-02 00:27:18
============================================================

明世宗实录 卷1
==================================================

世宗肃皇帝嘉靖元年壬午春正月己酉朔，追录平宸濠功，各赏银币有差。
丙辰，夜晓刻，金星犯牛宿。
戊午，夜晓刻，水星犯罗堰星。
己未，坤宁宫后三小宫灾。
钦天监毕湘言：[1]“正德十六年二月，火星犯鬼宿。十一月，金星犯键闭。臣谨按占书并主火灾。后至五月，乾清宫内火。今正月，坤宁宫内火。仰见上天示戒，端不虚也。臣去岁尝奏太白昼见，秋雷大鸣，金木相犯。兹皆变之大者，伏望皇上祗严天戒，益修德政，以弥灾变。”疏下所司知之。
壬戌，礼部尚书毛澄等言：“陛下升自外藩，嗣登大宝，考孝庙，母慈寿，[2]诏敕颁布，协于群情，已而复加恩本生，尊兴献王为兴献皇帝，母为兴献太后。臣等仰体圣心，委曲将顺，亦既无所不至矣。今御批直曰‘父母’，又各加一‘皇’字，则似乎于正统之亲混同无别，恐不可告于郊庙而布之天下也。”上曰：“此慈寿太后懿旨，[3]不必更议。”
甲子，开馆纂修武宗毅皇帝实录。
乙丑，给事中杨秉义等奏：“臣等奉敕行边散赏，目睹宣府、大同二镇村堡丘墟，公私匮乏，仓卒有变，西顾之忧也。今北直隶、山西幸有年，宜急发库银输之紫荆、雁门等关，量地远近籴谷。无事则以给官军月粮，有急则以应客兵支用。”
章上，会二镇告警。部臣议：“请发太仓库银二万两，籴谷入边。”上从之。
丙寅，工部奏光禄寺岁增内用薪炭之数。上令谕各署官厨诸役，加意樽节爱惜，勿得妄费，重累小民。
丁卯，日色惨白无光。午时，黄雾四塞。未申时，大风扬尘。[4]
己巳，兵部主事霍韬进三札：
一言“道问学修，政事为先务。”
二言“当问赋，核登耗，官簿增减之类朝夕省记，以兴恐惧樽节之思。”
三言“诸司吏胥弊蠧，凡困民害政等事，宜一一严核而整饬之。至于其本，又在上下之交。昔太祖贻谋，惟曰‘君臣同游’；宣宗召尚书夏原吉同游西苑，饮酒甚欢；英宗日召学士李贤面决政事；孝宗日召尚书刘大夏谘询密谋。陛下不必远法三代，第近观祖宗亦可以得师矣。”
疏入，报闻。
〈上下既交，则德业自成。我明一祖三宗，如出一辙，酿成至治，可为万世法。霍韬此疏，先之以问学政事，次之以赋核利弊，已非书生之见矣，而终以上下之交为本，真得启沃良法。厥后无逸一召，而费宏得与其游；太液一临，而孚敬得承其赐。其所议者，罔非农功边务。君臣唱和，有咏春、同德诗及咏和录，确有明良喜起气象。此所以赫然中兴也。噫，韬之疏见诸行矣。〉
陕西甘州五卫军大乱，杀巡抚都御史许铭，焚其尸。铭之死，实总兵李隆以私憾嗾部卒杀之。及揭报兵部，则称“铭酷克，激变军士。”
癸酉，大学士杨廷和等请早御便殿讲读。有旨：“诘朝日讲，二月初二日经筵。”
御史马纪请如国初之制，设起居注官，使随时纪载，以备纂修。下所司知之。
丙子，诏减岁供内府盐课之数。
初，弘治时，内府供用库岁派盐十七万五千斤，正德后，加增至三十五万馀斤，淮海之间，萧然烦费。至是御史郑光琬言：“陛下登极，首诏选汰内府各监、局员缺，[5]悉依祖宗故事。今冗滥既清，乃供用库新增课额宜悉罢减，如弘治年例，以苏民困。”户部覆议，从之。
御史朱衣、给事中邵锡上疏陈时政缺失。衣谓：“人君之德，莫先于力行，自治之功，莫要于改过。近者言官屡进疏章，陛下御批有曰‘知道了’，有曰‘已有旨了’。夫言知不言行，力行之怠也，言有旨而不言是非，改过之吝也。此两可回护之辞，不宜见之于圣明之世。”锡谓：“陛下即位以来，政令既出，或半载而即更；奏请方行，或期月而遂改。圣德蛊于近习，国是淆于群议。即如迩者，内府薪炭及官军俸粮二事，部臣屡执而不从，中官一言而遂决。诏书不信，中外传骇。新政之初，岂宜有此。”疏入，悉下所司。
二月戊寅，陕西巡按许凤翔劾奏甘肃镇守太监王欣、赵林、陶俊、申永、孔学克减官军月粮、草束与甘州左卫千户孙智等违法事。得旨：“林发充军，俊、学俱降长随，永革任回京，欣令刑部追赃银五千两，智等提问。”
乙酉，礼部拟加上圣母昭圣慈寿皇太后、皇嫂庄肃皇太后、寿安皇太后、兴献皇后。
丙戌，巳时，白虹弥天。
己丑，[6]以水灾免河南开封府及汝州秋税。
癸巳，[7]虏犯辽东，铁岭卫守堡千户徐瀚失于策应，军人陶原率众赴战，死之。诏下巡按提瀚问，授原子官。
三月戊申，[8]礼科给事中李锡言：“南郊耕籍，国之大礼。而教坊承应，哄然喧笑，殊为亵渎。古者，伶官贱工，亦得因事纳忠。请自今凡遇庆成等宴例用教坊者，皆预行演习，必使事关国体，可为监戒。庶于戏谑之中，亦寓箴规之益。”
〈按：自阿丑作院本讥切王越、陈钺，而奸宦汪直以此得罪，说者谓其有东方朔谲谏之风。嗣后复有“一鸾当道，双凤齐鸣”之谑，遂得正其科场大弊。夫汪直势倾中外，翟鸾秉国之均，谁敢弹劾。而伶人寓意，隐祸潜销，有台省之所不及者。以是知古人瞽蒙讽诵，无人不可箴规也。李锡因事纳忠，亦人主一助乎！〉
兵科给事中史道疏言上蹈武宗朝弊政数款。
癸丑，孔氏子孙孔彦隆、孔承槩、孔承绪乞观幸学礼，许之。
甲寅，上幸太学。祭酒赵永讲书帝曰俞允若兹一章，[9]司业吴惠讲易时乘六龙一章。讲毕，宣谕赏赉有差。
丙辰，户部言：“边镇有惊，辄称马草缺乏，请银召买。及查各边草束，俱不下数百万。夫积草十年以上，俱成黑穰，何待百年！此由各官不恤民艰，徒信权势，上草给价，浪费官钱，贮之无用，若将前草价籴买米豆，虽经年久，皆得实用矣。”上令所司核实以闻。
丙寅，湖广巡抚席书荐致仕大学士杨一清，可使经略西北边。得旨：“待缺起用，不必烦以边事。”
辛未，刑科给事中刘世扬言：“近接出都察院原送司礼监提取内官吴善良揭帖，面加浮帖，书写圣旨：吴善良等照前旨免提问，司礼监奏请发落。’[10]臣等切惟祖宗之制，凡旨意批于提奏本，或登闻鼓状，发六科抄行。其重大事体传奉旨意，各衙门必补具奏本，于早朝面进，此外未有朱写旨意出承天门外者，所以重敕旨、防诈伪也。今累批浮帖，竟从中出，六科不得抄行，诸司无所补本，轻亵纶音，更张旧制，此失政之最大也。伏望今后旨意，俱照祖宗旧制。”疏下所司。
壬申，敕吏、兵二部曰：“朕入继大统，赖尔文武勋戚大臣定策迎立，宜加殊恩，以答元功。大学士杨廷和等俱进封伯爵，给与诰券，子孙世袭。馀皆陞赏有差。”
廷和等屡疏恳辞，上皆温旨褒答，不允。已，复力辞，以去就决之。礼科给事中许复礼等各交章奏到：[11]“封爵武荫，非诸臣所安，宜听辞免。”御史樊继祖言：“人臣进谏固难，而能执奏者尤难；人君纳谏固难，而能施行者尤难。近见朝政之失有干系六部者，尚书尝执奏矣；有不由内阁票拟而旨意竟从中出者，大学士尝执奏矣；缺失已著，台谏闻之，又尝合诸科道之臣而执奏矣。连篇累牍，无非绳愆补过，为社稷生民计，以裨中兴之治于万一耳。夫何不蒙俞允，惟曰‘已有旨了’，或云‘照前旨行’。臣切惟内阁腹心也，既执曰‘不可’，尚书股肱也，亦执曰‘不可’，科道耳目也，又执曰‘不可’，是举朝皆以为不可也，陛下何独自以为是而不行乎？毋乃左右近习预售其说，而辄以先入之言为是耶？抑惮于自改以杜忠谏之门也？伏望俯垂鉴纳，嘉从舆论，以恪遵祖宗之法，以渐消纷更乱政之端。”疏入，报闻。
四月戊寅，赠给事中席彖为光禄寺少卿，赐祭一坛。
彖先以言事被谪，上登极，诏复其官。未任，卒。吏部请量加恤典，故有是命。
己亥，南京兵部尚书王守仁疏辞伯爵，且让功于众，欲均其赏。得旨：“卿倡义督兵，剿除大患，尽忠报国；劳绩可嘉。特加伯爵，以明公议。不允辞。”
庚子，御史张钦奏：“臣见言者多荐大学士杨一清，陛下特降纶音，命之调爕以待用，诚求旧之典也。但辅相不以才识为先，而以诚实为贵。一清多知故典，洞晓事情，善议论，敢施为，此其美也。至内怀阴险，外张声势，昔事先帝，招权纳贿，无至诚感动之实。乞敕该部，再为酌处。”下所司知之。
五月丙寅，录开国功臣韩成嫡长孙韩凤翔为冠带舍人，食月米一石。
〈按：纪信诳楚，汉高少封，而后世亦未闻有恤之者。韩成诳汉，我太祖祠于康郎，封爵血食，万世不泯。而世庙复录凤翔冠带，月米有加于昔，宜其感激图报也与。〉
癸酉，御史卢琼奏言：“景皇帝当也先犯顺之时，为正位守国之计，危疑以定，国体以全，而纂修实录止称郕戾王附。孝宗以始终典学之圣，为太平守文令主，而实录成于焦芳之手，未免是非倒置。恐将来无所据以为信，乞乘今纂修，令儒臣改撰。”上曰：“景皇帝已附载英庙实录，孝宗实录虽出自焦芳，间有笔削任情，不足取信，天下自有公论，后世亦不可欺，不必改修。”
〈按：实录一书，关系甚大，而卢琼所言，[12]皆当亟于改正者。夫以郕王之立，社稷少安，英宗得以回銮，未必不有赖焉。七年功绩，岂可泯哉？孝宗贤圣，真不世出之主，而实录纪载不能阐扬万一。彼焦芳何如人也，而乃使之秉笔乎？使琼言之，左右辅臣复赞之，则可以传信而采遗。奈何其无闻也？噫，复建文之年，削景皇帝之附，而重修孝宗实录，当早计矣。〉
六月丁丑，大学士杨廷和等言：“五月二十二日经筵甫毕，遽传旨意，并日讲暂免，又免午奏。臣等叨官辅导，略不与闻，心实未安，义难缄默。窃念人君一心关系最重，养之以善则智，若声色货利一或有动于中，则妨政害事，其害有不可胜言者。伏望皇上，宫中无事，不废读书，以涵养此心。”上善其言。已而湛若水因请“宣召大臣，慎择左右，以为交修之助。”报闻。
己卯，南京吏部尚书王华卒。
华，[13]馀姚人。由进士及第，累陞今职。尝忤逆瑾，传奉致仕，家居十馀年。为人才识宏达，操持坚正。方瑾用事，士大夫争走其门，华独不往。华子守仁论谨，瑾怒逐守仁，顾素敬慕华，不遽迁怒。间以语人，欲讽使华就见，华竟不往。其大节如此。
壬午，南京礼部尚书章懋卒。
懋，兰溪人。由进士授编修。谏作鳌山灯，忤旨，降临武知县。历官南京国子监祭酒，遭丧，力辞不允。后服阕赴召，三载凡五疏，皆乞休，竟不待报去任。上登极时陞今职，至是卒。赐祭葬，谥文懿。懋为人志行高洁，自少潜心大业，居常不为异同。至临大事、决大义，则据经援古，确乎不易。百凡嗜好，一不入其心。居官不过十年，历俸仅满三考，难进易退之节，世尤高之。
癸巳，大学士刘健卒。[14]
先是上以健累朝旧德，礼宜优厚。复命河南巡抚备彩币羊酒，亲诣其家，宣谕眷念至意。至是卒。赠太师，谥文靖。健学问深邃，行履淳正，伟识宏才，早际圣明，晚罹奸佞，进不盈侈，退不窘戚，为近世贤辅。
七月甲子，[15]大同军士告粮，率众哗噪，欲为乱。提督侍郎臧凤、巡按御史张钦捕首恶张的祥等，疏请置之法。兵部以粮饷久缺，军士争呼，终当抚处。上特命法司会议，议得“顷年将弱兵骄，在福建则犯守臣，在陕西则犯巡抚。若非重惩，恐益长乱，宜如凤、钦奏议。”上诏：“录首祸者五人以徇，次调极边哨守，馀悉令谕安堵。”
己巳，南京暴风雨，江水涌溢，郊庙、陵寝、宫阙、城垣、吻脊、栏楯皆坏，拔树至万馀株，漂没甚众，溺死人畜无算。
庚午，先是各内臣犯法，屡诏免逮问，惟下司礼监治。于是刑部尚书林俊等言：“宫中府中，宜为一体。诸内臣所犯，宜下法司明正其罪。如罪之不当，自宜废不法之官，不宜废祖宗之法。”上报有旨。
十月乙未，[16]礼科给事中章侨言：[17]“三代以下，论正学莫如朱熹。近有聪明才辨足以号召天下者，倡异端之说，而士之好高务名者靡然从之。大率取陆九渊之简便，惮朱熹为支离。及为文辞，务从艰险。乞行天下，痛为禁革。”时御史梁世骠亦以为言。礼部覆议，以二臣之言，深切时弊，有补风教。上曰：“然，祖宗表章六经，正欲祟正学。近来士习诡异，所伤治化不浅。自今教人取士，一依程、朱之言。不许妄为不经之书，私自传刻，以误正学。”
十一月庚申，寿安皇太后崩。
大学士王鏊以上遣使存问，具疏以谢，因上讲学、亲政二篇。其讲学大略言：
国家经筵之设，最为盛典。然一岁之间，风雨寒暑停歇颇多，上下之情，未见亲密。至于日讲，可谓亲矣。然体分犹过于严，上有疑焉，未尝问也，下有见焉，未尝献也，似亦不免文具者。
高皇帝甫定天下，即开礼贤馆，与宋濂、刘基日相讲论。其后圣学高明，诏诰天下，皆出御制。今御制文集是也。仁宗皇帝设弘文馆于思善门之外，文学之臣数人入直，特至馆中讲论。孝宗皇帝经筵之外，每翻阅永乐大典，又尝索太极图、西铭等书于宫中玩之。祖宗之勤如此。
陛下睿智自天，春秋鼎盛，讲明圣学，正其时也。乞于便殿之侧，复弘文馆故事，妙选天下文学行谊著闻者数人，更番入直，命大臣一人领之，如先朝杨溥故事。陛下万几有暇，时造馆中，屏去法从，特霁天威，从容访问。或命讲经，或读史传，或论古今成败，或论民间疾苦，盖即日讲之义也，而加亲焉，大略如家人父子。上有疑则必问，下有见则必陈，日改月化，有不期然而然者矣。
其勤政大略言：
上下交则为泰，不交则否。君臣之交，关系世道。今常朝之礼，惴惴而退，君臣相见，止于数刻，势使之然也。臣愚以为欲复上下之交，莫若复古内朝之法。我明内朝虽缺，而华盖、谨身等殿即其遗制。永乐初，内阁之臣日造扆前，进呈文字，商议机务，密承顾问。洪熙、宣德间，杨士奇、杨荣、蹇义、夏原吉等尝奏对便殿，或议事榻前，或召见斋官，斯亦内朝之遗意也。成化以来，其礼始废。孝宗晚年，深慨于斯，屡召大臣于便殿议事，将大有为，而民之无禄不及睹至治之美，天下至今为恨。陛下即位以来，日御文华，召见大臣，中外相传，以为盛事，此万世一时也。
臣愚犹望著为令典，文华、武英仿古内朝之制，大臣或三日或五日一见，起居、侍从、台谏各一员上殿轮对。诸司有事咨决，上据所见决之，有难决者，与大臣面议之。人人得以自尽。陛下虽深居九重，而天下事灿然毕陈于前。唐、虞之法，不过如是而已。
上览奏答曰：“卿辅佐先朝，志切匡救，朕在藩邸已知卿名。新政之初，方将起用。览奏，具悉忠爱至意。”
丁卯，[18] 御史唐凤仪言：“各省分守、分巡官，不以时巡历郡县，抚恤人民，伸理冤抑。即官吏贪残，盗贼窃发，莫能禁止，灾异数见。职此之由，请饬抚、按，令守、巡诸臣，皆以岁正月出巡，至十一月还司，诸钱粮词狱及他兴革便民者，咸务修举。有不如令者，抚、按得参奏罢黜，抚、按官或徇情容隐者，听科道劾之。”上从其议。
十二月戊寅，先是陕西套虏深入为寇固靖、环卫间，所杀伤以万计。山东青州府矿贼流入东、兖二府及河南、两直隶地方，所过焚劫横行。有司莫能支，则相与巧文讳匿，苟幸无罪。于是兵部特请“遣科道官分部阅视，参核奏报。其被寇地方，请发太仓银赈济。”上从之。
丁酉，上始御奉天门，朝见群臣。
时礼部、科道官俱奏：“寿安皇太后服制已满，宜渐从吉典，御奉天门视事。”久之乃允，仍令不鸣钟鼓，不鸣鞭。
庚子，时西北边多事，坐不材将官，罔利营私，军储半入其家。如报纳粮草，则占窝转卖而令贫卒包貱；开支帑藏，则任意侵渔而以空文出纳；召商中盐，则通同克免而斗库官攒得以上下其手。甚至逃卒之口粮，死马之草料，皆寄名见在之籍而干没入己，边政大坏。御史张鹏条奏其弊。户部覆议：“令各该抚、按、守、巡，严禁诸弊。将官有犯，追赃、揭黄、停袭。文官纵容者，一体治罪。”诏如议行。
〈按：士卒之哗乱，罪在将官。将官之克减，罪在抚、按。使抚、按能驭，则将官何敢纵其恶；将官能恤，则士卒何敢称其乱。嘉靖初，西北士卒以告粮之故，率众而攘。而套虏入寇，又杀伤边民以万计。当时本兵知粮饷缺乏，而欲抚之以恩；臧凤、张钦愤其𪉋骜，而欲置之以法，终未得其倡祸之原。岂知风霜寒塞，其苦如毒，而粮饷又为所渔，谁肯用命！为将官者，曾不思其疾苦，凡事干没，岂有枵腹而御敌者乎？又其甚也，减军粮以弭寇患，而幸其不入，极弊之道也。张鹏之疏，推见至隐，信如其策，恩以结之于平时，而及其不法，则法以治之于后，将官文官罪各有归，最为得体矣。噫，以此为奏，而犹有克减致乱如南京黄侍郎者。〉
嘉靖二年癸未春正月癸卯朔。
己酉，[19]有流贼二千馀人至考城县，指挥赵泰等三十馀员，官军八百馀人死之。巡按任洛以闻。
辛亥，[20]大学士杨廷和言：“佥事史道论臣至于再三，荷皇上下道于狱，而令吏部、鸿胪寺官慰臣，公论明而国是定矣。第闻道有老母随养京邸，今道冒不测之罪，臣切怜之。乞曲赐矜全，以慰其母，俾道改过自效。”诏曰：“卿忠诚体国，正大光明。史道挟私诬罔取罪，卿更为之陈乞，具见奉公任怨，休休有容之量。俟鞫明自有处分。”
是日，上复遣中使至廷和第，赐之羊酒。廷和具疏谢。复温旨慰之。
〈按：彦博荐唐介，后寥寥无闻。而廷和为史道陈乞，以慰其母，量亦宏矣。世庙待之曲尽其礼，君臣两全，盖盛轨哉！〉
先是上不豫，百官赴左顺门问安。司礼监官传旨，言：“朕躬已安，大臣免问候。山东盗贼，亟宜用心平定。”于是礼科给事中汪应轸上言：“弭盗大略，不过安之胜之。安之之策，择守令而已。胜之之策有六，曰离间贼党、收用豪杰、扼塞险要、开纠告奸、明赏罚以劝士、分首从以招降。”且言：“弭盗与御夷不同。驭夷之法，逐之境外而已；弭盗而纵之出境，是以邻国为壑也。请为定例：凡一方盗贼起，彼此玩视，不即扑灭，以致出境流劫，则两处镇、巡以下俱坐罪。”报可。
癸亥，河南巡抚何天衢言：“洛阳乃周公经营之地，宜建庙赐额，令守臣春秋致祭。登封县旧有观星、测景二台，公遗迹也，土圭表漏具存。乞敕钦天监委官考正制度、尺寸，书之史册。”报可。
己巳，御史曹嘉极论吏部尚书乔宇奸邪。宇亦上疏，称疾乞休。上令鸿胪寺官往谕，令亟出视事。
二月甲申，遣顺天府官祭宋文天祥。
丙戌，先是都察院疏请差御史巡盐，不下阁票拟，批答稍误。户科给事中黄臣谏曰：“我朝设立内阁，处以文学之臣，凡百章奏，先行票拟。今使内阁虚代言之职，中贵肆专擅之奸，关系匪细，渐不可长。容臣封还原本，以重命令。”疏入，即加批：“如制。”
〈按：政在内阁，则有所统一，政在中贵，则不免纷纭。故我祖设内阁，以论道经邦。凡有旨意，职专票拟。不然，权移左右，将来有不可制者。嘉靖初，或累批浮帖，竟从中出，如刘世扬所疏者；或不由内阁而票拟旨意，如樊继祖所疏者。阁臣拱手，上下不交，销沮壅蔽，慓慓危惧。黄臣至是欲封还原本，与杜衍封还内降同一防微杜渐之意。盖忠恳者哉。〉
三月庚戌，[21]御史向信言：“大通桥至张家湾，旧有广利等八闸，宜修复，以纾民陆挽之苦。又济宁至临清，在在有浅，而长沟至靳家口尤苦，宜于两处建闸，以时蓄泄。”从之。
乙卯，山东乐安县盗唐经、刘宠等起。寿光县孙峻以邻境，预选勇士备之。无何，谍知贼且犯寿光，即密召所选士为正兵，又调集市民为疑兵，夜袭贼巢，围之。峻号令素严，身自督士，士殊死战，遂擒斩经等二十九人，追获二十馀人，馀党悉平。巡抚陈凤梧上其功。命赉峻银币，擢为兵部主事。
丙辰，[22]御史秦钺言：“顷者，以套虏征兵，及辽左饷缺，尽发两淮馀盐七万九千馀引，于延绥、辽东开中。昔时馀盐不许开中，止令本商纳价输部，此御史卢楫之说，先朝已著为令，诚于国课有裨。盖本商自纳，每引计银一两，若各边开中，每引止银八钱。况正盐，母也，馀盐，子也。正盐守支搬运，侯久费多，故愿中者少，馀盐勘合一到，即时发卖，故愿中者多。今舍母求子，馀盐无自而积矣。请以辽东所中引改嘉靖元年正额，嗣后申明前例，令本商自纳馀盐之价，慎勿开中。”上是之，敕“馀盐存留，纳价输部济边。”
工科左给事中安盘言：[23]“亢旱风霾，变不虚生。夫霾岂陛下明有所蔽与？旱岂陛下泽不下究与？开岁以来，法宫不闻露祷之诚，外庭不下求贤之诏，非所以承天地子万民也。乞早御经筵，咨询辅弼。节宫中宴庆赏赉，躬节俭以先天下。敕六曹百司，各陈所事，可行可革，一付公议，俾政无乖剌，民无嗟怨，则和气自回，灾沴可弭。”上嘉纳之。
戊午，策试礼部中式举人。赐姚涞等四百十人及第、出身有差。
四月癸酉，命有司给终养巡抚方良永月米三石，著为令。凡致仕、终养节行可称者，如之。
〈按：终养所以遂其孝，致仕所以成其高，此皆节行有关于风化者。前此未见其优礼也，我世宗月给米三石，其令人有报本廉顽之思乎。〉
癸未，[24]命宋儒朱熹裔孙墅为翰林院五经博士，于婺源县奉祠。
闰四月乙巳，大学士杨廷和等上疏言：“斋醮、祈祷，必须预绝其端，不可轻信。今乃无故修设斋醮，日费不赀，至屈万乘之尊，亲莅坛场。此皆先年乱政之徒，妄引番汉僧道试尝上心。近日刘瑾、钱宁辈，崇信僧道，建造寺宇，极其华美，杀身亡家，略不蒙祐，则其无益有损，不待辨矣。况行香拜箓之劳，孰若移之以御讲筵；修斋设醮之费，何不移之以周贫困！惟陛下斥远僧道，停罢斋醮。”
九卿乔宇等亦言：“陛下登极诏书，首正法王、佛子、禅师之罪，摉访内府宫观出入引诱之人，裁革善世、真人爵号，及新建寺宇，尽行拆毁。邪正之辨，了然甚明。今一旦信用妖幻，烦劳圣体，不可之大者也。此其去正德末年复能几何？臣等窃为陛下忧之。”
上皆报曰：“览卿等所言，具见忠爱至意，朕已知之。”
庚戌，致仕尚书毛澄卒。讣闻，上为辍朝一日，赠少傅，谥文简，仍荫一子为中书舍人。澄历事三朝，忠勤敬慎，始终如一，论事侃侃，不为依媕，有古大臣风。
五月丁丑，卯时，雷雨交作，击观星台候风杵，连石座碎之。
壬午，诏修宋臣韩琦、范仲淹祠于延州，建故吏部尚书王恕祠于三原，命翰林院各拟祠额，有司岁时致祭。
丙戌，户科给事中刘祺言：“近年水旱、盗贼相仍，法令多舛。其故由公卿大臣不得召见，上下之情不通。又中党恣横，刑赏大政，旨多内降，端人正士噎喟不能出气，可为寒心。宜如唐贞观谏官随宰相奏事，仍屏远崔文，息意醮事。”章下所司。
己丑，时虏酋亦卜剌住牧西海，数入寇山、永、甘、凉等处。
先是甘肃巡抚陈九畴奏：“请按先年宣城伯卫颖等剿番事例，三路进兵剿之。当用骑卒二万，饷银十二万两而足。”该镇总兵徐谦奏称：“甘肃兵弱，旧有兰、河等卫戍兵九千。近以河东多事，仍留原卫防守。而本镇所选游兵二千，亦调河东未归，请敕总制侍郎李钺遣归。仍令延、宁二镇各选精兵三千，期于春初俱集兰州，候春深分道进攻。”诏下李钺详定。
钺言：“二臣所处兵食，臣已举行。但专事远略，不复内顾，恐西海之贼未能遽除，而北虏乘虚邀我归路，将腹背受敌矣。今九畴所奏粮料等银，若仰给户部，则其势不可应卒，宜将各镇未派见存量与十万支用，预令厉兵秣马，伺贼入犯，相机剿杀。若河冻之后，贼仍住牧，量可以一战破虏。具以上白，待报举行。”兵部以钺言为是。上曰：“然。”
〈按：兵法“以逸待劳者胜，以静待动者胜。”苟击其实而忘其虚，揣于此而失于彼，则乘我者得售其策，是两败之道也。今西海之寇诚可愤，而河东之戍不可撤。撒河东以图西海，岂善谋哉？陈九畴、徐谦计亦左矣。若在我厉兵秣马，虽不见敌，常如临敌，俟其入犯，奋勇以剿之，则可战可守，权变胜算固在我矣。钺，盖知兵者也。〉
七月辛巳，礼部左侍郎贾咏奏：“言官论列，皆以献庙八佾为过，似宜听纳。而陛下概曰：‘有旨。’伏望收回成命，使正统、本生两无所嫌，朝廷、王国等威有辨。”上曰：“乐舞已定，令所司修之。”
庚寅，刑部尚书林俊请老，因言：“方今圣明在上，朝多君子，而臣子将归之言，惟圣明纳焉。自古未有不亲大臣而能治者。我孝宗皇帝，天启其聪，大臣如刘健、谢迁、李东阳、刘大夏辈，时赐宣召，幄前咨议，移时方退。乃叹曰：‘岂知军民之贫一至于是！’又问：‘安得太平如帝王时？’大夏对曰：‘但得事事皆如今日与台阁议当而行，久之自治。’孝宗信用其言，自是大治。今大臣如健、如大夏者不少，陛下宣召果如孝宗，事事皆与台阁共议；议当而行，亦如孝宗，则大治未有不如孝宗者。若徒取文具，何裨政理！”上曰：“再览卿奏，益见恳切忠爱，特从所请，驰驿以归。”
八月庚子，南京礼部尚书秦金等以灾异上言：“陛下临御未几，政渐弗恪。一言诏令不如初，二言任贤不如初，三言听纳不如初，四言慎惜不如初，五言持法不如初，六言恤民不如初，七言祟政不如初，八言保养不如初。夫陛下初政所以清明者，政出公朝而左右不能预也；今政不能如初者，政在左右而公朝或不知也。臣等切惟政不可一日不在朝廷，权不可一日移于左右。自古帝王制驭天下，操此术而已。不然，内廷、外朝之势隔而信任有所偏，宦寺女谒之情移而听受有不察，名曰总览而权实下移矣。”疏下，礼部尚书汪俊言：“金等之疏，忠爱恳至，宜留神采纳。”上是之。
十二月庚戌，先是户科给事中章侨劾浙江太监梁?遣人挟赀营管织造，乞敕下司礼监移文于?，戒无生事。已而内织造太监刁永等果称上用袍服请敕往苏、杭五府提督织造。事下工部议，议不可。已而刑科给事中曹怀、张原亦以为言。工部又覆：“宜如言官所奏，可出示袍服花样，令镇、巡、三司官如式织造以进，无烦内臣提督。”弗允。于是大学士杨廷和等乃疏曰：“今年浙、直地方，水旱异常，征税冀免，若更差官织造，一切物料工役何能措办？臣等实切惊惶，所有敕书，决不敢撰。”疏入，上曰：“累朝织造，自是故事，官业已差，即撰写敕来，毋得执拗。”
时九卿、六科又皆极道其不可。廷和复上疏曰：“臣等备员大臣，素蒙礼貌，不意圣明一旦有此，臣等匪敢渎扰，诚恐贫民不堪织造之苦，千百成群，起而为盗，以扰天下也。亦匪敢以执拗，所执者祖宗之法。望陛下遵而行之，勿取讥后世。陛下谓织造是累朝事例，臣等历考洪武、永乐，下及天顺，并无有此。惟成化、弘治间一行之。宪宗、孝宗，恤民节财，圣德美政非止一端，此盖非其美者，升下他不之法，独取不美之政以为事例乎？臣等不敢撰写敕书，以重误国殃民之罪。”上曰：“此事业已差官，可写敕遣行，第令安静无扰可矣。”
〈按：内竖之职，洪武、永乐间止令传命扫除，而兵政之柄，勿使掌握。盖恐其恃宠灵而戕害生民也。故太祖时，有内竖侍从日久，而偶言一政事，即遣还乡，终身不齿。遂宣谕群臣，永为监戒。自天顺后，王振、汪直、刘瑾三大奄用事，以故内则管军、管匠、置立田宅，外则织造、镇守，无不受其荼毒。岂知苏、杭之地，自有抚、按有司，责而成之，自可如式。不然，或设一同知提督，事可办而费可省矣。若专任内臣，岂独机户、丝行以一倍百，即道涂往来，骚扰不赀，民皆不堪命矣。嘉靖初，从中票拟，不由阁下，即一织造之举，台谏、该部已不能争。大学士杨廷和两疏极言，以辅臣之尊，而兼谏臣之责。上曰：“执拗。”而廷和曰：“所执者朝廷之法。”上曰：“故事。”而廷和曰：“洪武、永乐并无有此。”且以为“祖宗美政不之法，而独法不美之政。”言之可谓恳切至到，止得其安静无扰之旨。吁，盘根之患，其难解固如是哉！若廷和者，真有大臣风节矣。〉
丁巳，吏部右侍郎何孟春仿汉魏相因岁不登条奏故事，引汉、魏以下诸臣奏列为八事：一引魏韩麒麟之言，[25]请禁止奢靡；一引唐陆贽之言，请慎重赏罚；一引宋王禹偁奏，请减百官俸皂；一引范镇奏，请裁革冗费；一引苏辙奏，请广听纳；一引范仲淹奏，请劳来安抚江淮百姓；一引廖刚奏，请诸州县不许遏籴；一引赵汝愚奏，灾伤州县请预免来岁税钱。上曰：“制禄养廉，朝廷常典。文武官俸勿减，馀如议行。”
嘉靖三年甲申春正月丙寅朔，南京地震有声。
庚辰，免上元节宴。
壬午，五星聚于营室。
丙戌，南京刑部主事桂萼上正大礼疏，大略言：“皇上非为人后，而为入继之主。当考兴献帝，母兴献后。”并禄席书、方献夫之疏以闻。上曰：“此礼关系纲常，便会文武群臣，集前后章奏，详议尊称及合行典礼以闻。”
二月庚子，翰林侍读湛若水言：“臣以经术事陛下，尝读易至屯、否二卦，夫屯者，阴阳始交而难生，君臣欲有为而未遂，此则陛下登极下诏时然也；否则阴阳隔而不通，内外离而不孚，陛下自视，今日于此卦何如哉？夫屯而不济，必至于否；否而不济，则将来有不可言者。一二年间，天变地震，山川崩涌，人饥相食，殆无虚日。夫圣人不以屯、否之时而缓亲贤之训；明医不以深痼之疾而废元气之剂。今元气之剂，急亲贤是也。愿以贤大臣为之统领，博求明先王之道者而侍文华讲磨圣学。”疏下所司。
丙午，大学士杨廷和乞致仕，许之。初以大礼不合，及谏织造忤旨，力求去。再疏，遂允。
戊申，礼部尚书汪俊等上所议礼，极辨桂萼等议礼非是。上谕曰：“正统大义，不敢有违，第本生至恩，情欲兼尽。其参众论，详议以闻。”
乙丑，翰林院修撰舒芬言：“昭圣慈寿皇太后圣旦，乃陛下爱日承欢之会，而诸命妇朝贺，则又得天下之欢心以事其亲者也。今遽传免，恐失轻重。况近因陛下于所生有加称之仪，若此报一出，人心惊疑。乞别降纶音，以彰至孝。”上以芬出位妄言，命夺位三月。
三月己巳，[26]翰林编修邹守益等言：“太祖至于历圣，相接之统不可一日不续，特以武宗为兄，不可以分昭穆。故考孝庙，母昭圣，以缵正统。至于本生之恩，特加帝后之号，则于私亲不可谓不隆矣。乃又加以‘皇考’之称，去其始封之号，则于正统略无分别。伏望兴献帝尊号避皇考之嫌，存始封之号，庶于正统不至僭拟。”上不悦，以守益出位妄言，而责唐皋、张翀、郑本公阿意朋言，各夺俸三月。
四月乙未，[27]给事中安盘上疏言：“今欲别立一庙于大内，则是明知恭穆万万不可入太庙矣。太庙既不得考，恭穆又不得入，是无考矣。世岂有无考之太庙哉？此其说之自相矛盾者也。”疏下所司。
戊戌，吏部尚书乔宇等合上疏言：“顷罢汪俊，召席书，取张璁、桂萼，黜马明衡等，举措异常，中外骇愕。以一二人之偏见，挠天下万世之公议，内离骨肉，外间君臣，且书不与廷推，特出内降，升为尚书，百馀年来所未有者。乞收回成命。”疏入，报闻。
兵科给事中陈时明言：[28]“宣、大、甘州相继告变，内地岁凶民困，设有不逞者跳梁于其间，一呼成群，此土崩之势也。宜及今选将练兵，教之射艺。国初，南京设大小教场，练五军将士。[29]永乐初，既有五军，又有三千及神机等营官军，而中都留守、山东、河南、大宁四都司轮班官军隶五军营操练。景泰初，选三大营精锐分十二营团操，每营官军万人，今徒册籍存耳。请命本兵大加简阅，三营将士听征为一等，听选为一等，老弱工役为一等，而上下其月粮。又军必有选锋，每营各拔其骁锐者三千人为游兵。若先锋，则选边将善战有谋者署游击，令自选边职数十人为领哨、把总、管队官。选夜不收、工劫营者数十人以教营士，遇警即出。又京营操练，毋具虚文，毋拘成法，使各以己意教战，务有实用，此固伐谋之上兵也。”兵部以所议皆切时务，请先行选军，而后团营三岁一阅。诏从之。
壬寅，户科给事中郑一鹏奏：“各宫日进月进数倍于天顺时。今岁灾用缺，往往借支太仓。而清宁宫、仁寿宫、未央宫每有多馀，分馈戚里，继富益奢。不若留寺供应，以张母后之德。凡诸猪、羊、油、面，请敕监、寺谅减。”上曰：“祖宗朝尝因天变减膳，他宫勿动。乾清、坤宁二宫暂减十分之一，岁丰如故。”
礼部上议，以为“宜罢大内建室之议，立庙安陆。”上曰：“朕本生圣母，躬亲奉侍，而本生皇考，远在安陆，于卿等安乎？命下再四，尔等党同，败父子之情，伤君臣之义，欺朕冲岁，甚失纲常。奉先殿西室，所司其亟修葺，以尽朕岁时追切之情。礼官即诹日具仪，仍执违旨者，罪无赦。”
己酉，恭上昭圣康惠慈寿皇太后尊号。次日，上章圣皇太后尊号。
庚戌，都御史吴廷举上言：“大礼宜类编成书，成我明一经，正前代之缪。”
时大礼已定，上报闻。礼科给事中章侨劾廷举首鼠两端，阴附邪说。刘祺又列廷举欺罔九罪。不报。
金星昼见于申位。
乙卯，御史卢焕以灾变上言：“腹心之深忧者四，一君身不修，二言路不通，三命讨不当，四财用不足。根本之深忧者三，一京库虚匮，二辅卫贫困，三太仓乏储。咽喉之深忧者一，言宣、大、洮、岷，[30]虏患并起。内地民穷迫而为盗，恐生他变。”疏下所司。
戊午，礼部左侍郎吴一鹏上言：“四方奏报：自二年六月迄今二月，其间天鸣者二，地震者三十六，各雷电雨雹者十八，暴风、白气、地裂、山崩、产妖者各一，民饥相杀食者二，非常之变倍于往时。愿陛下躬行明诏以先群下，救疾苦，罢经营，信大臣，纳忠谏，以回天意。”上曰：“览疏，朕心恻然。事属朕躬者，朕自图之。有司其尚交修，以弭天变。”
〈按：我太祖因水旱饥荒，或以四事自责，或以四鼓步祷，或秋粮尽行蠲免；成祖诏求直言，宣宗以为昧于省过，是皆实能修省，故天心眷顾，为我明圣主。何尝待群下之奏疏而后然欤！世宗时，天鸣、暴风变于上矣，地震、山崩变于下矣，妖产、食人变于中矣，此辅臣、礼官不能爕理之过。一鹏类数而言之，能使世宗恻然自悟，与魏相不隐灾异，李沆日奏异闻相同。盖恐其君富于春秋，或生骄恣，故为此危言以悚动之耳。吁，亦得告君之体矣。〉
五月乙丑，修撰吕柟以修省自劾不职十三事，以致灾变所由起，引为己不能献纳之罪，言甚切直。上谓：“大礼已定，柟巧拾妄言，事涉忤慢，下镇抚司拷讯。”
己巳，大学士王鏊卒。赐赍粮五十石、麻布五十疋，赠太傅，谥文恪。
鏊，日侍孝庙讲读，会东宫将出阁，尚书马文昇请简正人以端国本，首荐鏊。升吏部右侍郎。虏囚火筛入寇，鏊上筹边八事，多见采用。正德元年，召入内阁，改武英殿。武宗初践祚，尚书韩文率诸大臣伏阙，请诛逆瑾等。上诘问，众相顾莫敢先发。鏊独言瑾等为乱本，不可不亟除。瑾以是撼鏊，鏊亦自度不能久于位，遂力求去，居闲十馀年，海内想望其风采。嘉靖初，特遣使存问，鏊以疏谢，因陈讲学、亲政二事，诏嘉纳之。至是卒，年七十五。鏊幼颖悟不群，问学赡博，为文春容尔雅，当世式之。其立朝，大节卓然可观，士大夫咸惜其用之未究云。
壬申，上定奉先殿西室名观德殿，奉安献皇帝神主。
甲戌，吏部尚书乔宇言：“迩者，修撰吕柟、编修邹守益各以言事下狱，人心皇皇，以言为讳。况兹天气炎蒸，法司罪人俱蒙释减，若此文学侍从之臣，必在矜恤。”疏入，报闻。
六月辛亥，吏部员外郎薛蕙上为人后解二篇，为人后辨一篇。上以蕙出位妄言，令镇抚司逮治拷讯。
璁、萼同上疏条为十三事。疏奏留中。
七月，吏部尚书乔宇引疾乞休，上俞允之。至是许中、刘隅各疏言：“宇，忠节清望冠于一时。昔守留都，值宸濠构乱，有保障之功。今任铨衡，素风澹泊，门庭生色，正清朝所倚任者，不宜以一辞遂听其去。”上曰：“朕未尝不用宇，宇自以疾求去耳。”[31]
丁丑六月，尚书秦金等各以疏极言：“章圣皇太后尊号不当去‘本生’二字。”疏入，俱留中。于是大学士毛纪、石?并疏：[32]“‘木生’二字犹为紧要，不宜轻有更易。”得报，有旨。
戊寅，群臣以前疏不下，朝罢，相率诣左顺门跪伏，或大呼“太祖高皇帝”，或呼“孝宗皇帝”，声彻于内。上遣司礼监官传谕，群臣仍伏不起。上命禄诸臣姓名，执为首者，[33]以学士丰熙、给事中张翀等八人诏狱。
于是修撰杨慎乃撼门大哭，一时群臣皆哭，声震阙庭。上大怒，命逮五品以下员外郎马理等一百三十四人，悉下狱拷讯。
己卯，奉册宝，上圣母章圣皇太后尊号。册文曰：“子皇帝。”
甲申，奉迎恭穆献皇帝神主至京师，奉安于观德殿。
九月丙寅，[34] 始定大礼。称孝宗敬皇帝曰“皇伯考”，昭圣康惠慈寿皇太后曰“皇伯母”，恭穆献皇帝曰“皇考”，章圣皇太后曰“圣母”。诏谕天下。
甲申，上以大同、宣府粮储告乏，命户部：“及今两镇有年，亟发太仓见银及太仆寺马价各十五万，遣官和籴，分贮镇城，以备支用。有虚数射利者按其罪。”
十二月戊午，[35]上命“陕西设提督军务大臣一员，该部议才优望重者往”。于是推大学士杨一清、兵部尚书彭泽、南京兵部尚书王守仁。上命“一清以原官改兵部尚书，提督军务”。
嘉靖四年乙酉五月庚辰，[36]初，礼官会议别建一庙奉祀皇考，已得旨。旋以疏内有云“献皇服尽与孝庙一同”，复遣中使谕礼官查议。
议上，上曰：“皇考止生朕一人，今已入继大统，别无奉祀嫡嗣。必特立一庙，以后子孙世世献享不迁，伸朕孝思。”
七月丙戌，[37]命填注锦衣卫正千户孙堪、许锡，俱见任管事。
故事，荫叙军职，不得管事。盖上念先臣孙燧、许逵临难死忠，大节表著，故特从兵部之请。
〈按：锦衣职掌在直驾、侍卫、巡察、捕缉等事，恩功寄禄，无常员。自永乐后，任遇渐加，视诸卫独重焉。凡荫叙军职，不得管事，为事所关者最隆钜也。奈何权贵尊宠，冒滥恩功，甚至无恩功而藉势力者亦得窃据于内，其不轻亵朝体、误伤善类者几希。虽屡经劾奏，而终不能清。合无考其来历，次其等第，必如孙燧、许逵之后方许见任管事，则忠勋良裔可以称职，而彼徒以缘夤幸用者亦将少止矣。噫，世宗之初，其慎选锦衣者盖如此，愿皇上法焉。〉
九月辛巳，[38]致仕刑部尚书林俊疏言：“伏读明诏，仰见皇上于议礼得罪者若有悔焉。臣窃意存恤叙复旦夕必且有命，何至于今犹未闻也？臣又惟古者挞人于朝，与众辱之，非必欲烂其体肤而致之死也。成化时，臣犹及见廷杖三、五臣，绵衣重毡，然且卧床数月而后得痊。正德时，逆瑾用事，始启去衣之端，末年谏止南巡，[39]）遂死杖下，幸荷新诏收恤。臣又见成化、弘治诏狱诸臣，惟叛逆、妖言好生打着问，其馀常犯送镇抚问，法司议罪。今一概拷问，无复低昂，非祖宗仁厚之意，恐失旧典。”疏上，下所司。
十月乙未，[40]上以四方灾异，命辅臣撰旨，谕上下同加修省。大学士费宏等上言：“应天以实不以文，感人以行不以言。皇上欲尽修省之实，必存心于政事，加意于穷民而后可。今用度不能节省，则民财竭于科敛；工匠不能停减，则民力劳于奔走；近京地土半为庄田，而民间养马当差之费无从办纳；入库钱粮赔纳过多，而远方承领管解之人无所控愬；太仓无三年之粟，而冗食者收充不已；京营无十万之兵，而做工者借拨不休。况忠直之士以触忤得罪而未蒙宽宥，台谏之臣以敢言为职而每加诘责，有罪当刑者屡经审禄而不为处决，无冤可辩者或加优旨而仍令看详，皆足以下致民怨，上干天和。此臣等深忧极虑而不能已于言者。又前日，皇上悯念民穷，欲暂停仁寿宫役，臣等不能将顺圣意，若因修省暂且停止，亦未为不可也。”
疏入，上曰：“览疏具见忠诚辅导之意。近日或雨雹，或星变，朕以惶惧，故命卿等撰旨省察，此非下民之咎，其失在朕也。卿等所奏，工役未造者停止，见造者亟完。各监、局匠人等系是旧额，除奉旨外，毋得烦扰。京督之军，令兵部议处。言官以尽职为实，轻率者亦宜治戒。囚有罪迫生，穷民以冤抑致死，令法司从公审处。其馀事宜，所司酌议以闻。”
于是工部尚书赵璜请“罢玉德殿等工，并世庙及仁寿宫完日乃可议兴他工”。上纳其言，并罢仁寿宫，召采木侍郎王𫐄来京。
礼科给事中郑一鹏疏上经筵三事：[41]
一言“起复尚书罗钦顺、请告祭酒鲁铎、被谪修撰吕柟，皆有行谊，通经术，可任讲幄”；
二言“上心有疑，无耻下问，宫中所览书史，并赐延访，且无讳乱亡，以存鉴戒”；
三言“功贵有恒，昔敬皇帝御经筵，至十二月乃暂辍。今率十月而遽辍，且时未甚寒，愿少留圣心”。章下所司。
癸卯，户部覆费宏等议，言：“内府所收江南粮，每石加二倍有馀，请敕监、库毋得额外多收。”上曰：“朕念岁灾民困，方加意抚恤。今后各监、库务遵前诏，每石第加耗一斗，多收者罪之。”
十二月戊申，上有旨：“再注尚书伊训，并圣祖所制洪范注，与近日御注无逸，[42]分为三册，共成一书。”复奉圣谕：“将皋陶谟、[43]伊训、无逸通加注释，名曰书经三要。”
嘉靖五年丙戌春正月丙戌，[44]京师饥民日多，诏“养济院月给米，蜡烛、旛竿二寺日给食，务核实以惠穷民。”
丁酉，虏亦卜剌住牧宁夏贺兰山后，将以冰合渡河入套，陕西诸边皆患之。镇、巡等官以闻。上趣提督王宪兼程赴任。
丙午，礼科给事中林士元等劾奏：“学士桂萼与刑部尚书赵鉴论陈洸罪犯，至攘臂相加，轻蔑礼法，莫此为甚。夫君道友逆，则顺君以诛友。今洸负不赦之罪，而萼乃欲挠法以违君，念戾横于胸臆，攻激加于班侪，殊失大臣之度。”章下所司。
大真人张彦𫖯，[45]以府第被灾，请赐更造。上命有司造焉，遣内监一人往督。
刑科给事中黄臣言：“顷者赵、秦、荣三王府灾，第诏行勘估计。今彦𫖯所请，未经估勘，辄以烦有司，且遣中官往督，是出亲王之上也。昔汉栾巴噀酒殿廷，而成都火灭。陛下谓彦𫖯有道术，而曾不能救其家之毁，将焉用之？”上诏“如前旨。”
二月甲寅，[46]御史雷应龙言：“光禄寺岁供鹰犬肉一万六千五百馀斤，虫鸟食菉豆、薥、秫五千二百馀石。禽兽费民财，恐累圣德，请悉罢之。”上曰：“朕即位以来，凡百玩好，不经耳目，惟欲慎德图治，以安生民。是鹰犬虫蚁，一无所益，每岁蓄养乃耗费以万千计。著该管官查核以闻。”
乙丑，兵科给事中管律言：“两淮盐课，旧制七十二万引有奇，其常股四分，以给工役赈济之需；存积六分，非国家大事，边警有急，未尝擅开；粮草皆输本色，未尝滥收银价。是以国不言虚，边不告歉。正德中，改常时存积皆为正课，破例生奸，[47]遂令?人自请开中，又皆折收银价，缓急无备。臣请自嘉靖五年始，尽复旧规，则公私两便。”从之。
四月辛巳，兵部侍郎胡世宁言：“比者官匠赵金等五十四人，以太监张忠一言，尽行陞职，祖宗列圣以来未之前闻也。且自古国家财尽必取于民，民穷必至于变。今官赏既滥，则俸入不得不增。恐有限之供输，不能给无穷之用度也。陛下为祖宗保天下，为天地养生民，不宜有此。”
疏入，未报。会太监周缙等乞录故太监罗籥、秦文宗属，[48]诏复从之。于是尚书李钺等骤谏言：“我朝旧制，武阶专以待军功，管事必由于推选。自正德间为权奸所乱，几危社稷。今厘革未几，而内臣乞陞之奏随请随得，如祖宗成宪何如，天下公议何？”上以陞复官职，亦先朝故事，戒钺等勿复言。
五月戊子，御史谢汝仪言：“近日给事中卫道、御史丘养浩，以言忤旨，寻复其官，天下莫不颂陛下之至明；太监崔文，罔上擅权，辄赐罢斥，天下莫不颂陛下之英断。乃御史张衮请宥丰熙等罪，陛下既命部臣议上矣，俄而复已之。臣恐岁月弥深，死亡踵至。纵陛下他日欲怜而用之，将何及乎？御史乔祺论内臣谷大用不当召还，而陛下不听。臣恐起用此辈，根据日固，威福日移，陛下他日欲毅然去之，其可得乎？伏愿推昔者复卫道、黜崔文之心，宥丰熙、余宽、张汉卿、郭楠、吕柟等而叙用之，退王堂、谷大用而别选内臣谨厚者以充任使，则匹休古帝王矣。”章下所司。
辛丑，刑部尚书赵鉴以疾乞休。上以鉴情辞恳切，优诏许之。特赐驰驿致仕，仍令有司给以月米数石，岁夫六名。鉴陛辞。上特制诗一章，书于龙笺，赐之，以宠其行。举朝咸叹鉴有奇遇。
〈按：大臣进退，关国体统。进而输忠于朝，使君藉其益，固荣也；退而休息于野，使君仰其高，尤荣也。世降下衰，干禄固宠者比肩，不为圣明斥黜不去，不为台省指摘不去，以致眷顾日衰，公论日著，身立危疑之地，然后不得已而告归，盖已晚矣。赵鉴方属任用，而即疏乞休，世庙重之，以在途之驰驿，居家之夫米，既已极优，而制之以诗，书之以笺，尤为旷古盛典。彼依依于铨转而不能勇决者，视此为何如哉？〉
甲辰，召用大学士杨一清。一清辞之，复疏五事：一曰圣孝，二曰圣政，三曰听言，四曰宥过，五曰和衷。上优诏褒答，不允辞。
六月甲子，上御平台，召大学士费宏、杨一清、石?、贾咏入见。宏、?、咏先入，上谕之曰：“卿等昨和朕诗，朕亦为卿等作一诗相勗。”一清继至，上谕之曰：“卿昨岁督边，殊有劳勋，兹特召还辅理。朕为一诗赐卿，卿其勉之。”宏等皆顿首谢。
〈按：太祖御黄阁，为宋濂赋醉学士之歌。宣宗御文华，为杨士奇等赋乐有嘉鱼之句。于时献和，盖真有明良喜起气象矣。太祖曰：“但有益于彼兮何伤。”宣宗曰：“当以威周君臣自勉。”盖皆有冀望之思，而匪徒恃音律也。我世宗平台四诗，远追先志，而下励臣工。于宏则以沃心辅德期之，于一清则以政本皇纲赖之，于?则曰化成在人文，于咏则曰治理须于平。盖皆因人警戒，所以弼嘉靖初治，宜其有光于祖宗矣。〉
庚辰，致仕太子太保、户部尚书韩文卒。赠太傅，谥忠定。
文，山西洪洞人。为给事中，劾都御史王越，[49]且辞侵两宫。上怒，逮至文华殿拷讯，几死。后历南京兵部尚书。岁凶，死者相枕，移咨户部，请预支俸粮。户部以未得命为辞。文曰：“救荒如救焚，民命在旦夕，安能忍死待耶？”遂发米六千石以赈。正德初，愤八党擅权乱政，率诣大臣抗颜极谏。刘瑾恨之，矫诏夺文官，二子士聪、士奇皆削籍。已又矫诏逮文，欲杀之。会有投匿名书者，事不果，坐罪，罚米三千石输边。瑾诛，始得复官致仕。上即位，加太子太保，赐诰褒美，其词曰：“倡危言以扣阙，屹乎山岳之不摇；甘奇祸以忘家，凛尔冰霜之不变。”至吏部议谥，则又曰：“愚同宁子，而卒保其身；老似武公，而不弛于学。”讣闻，上素嘉其忠亮，故恤典独厚云。
九月癸未，火星犯太微西垣上将星。
辛卯，安恭穆献皇帝神主于世庙。
丙午，时上听政之暇，颇事诗词，间与大学士费宏讨论。詹事桂萼以为诗词小技，恐劳圣躬。上曰：“朕学诗自娱，不妨政务。尔言固?忠爱，但宏既居辅弼，职在讲论，朕有所疑，亦必谘问。”
庚戌，山西巡抚江潮言：“宗室蕃衍，禄米日增，岁征不足。乞将各府禄粮征收每石夏税六钱，秋粮八钱，而放支则折银五钱，撙其馀数以补节年拖欠之数。”户部谓：“其能量入为出，撙节得宜，请著为令。”
十月己未，诏修仁寿宫，一依先年规制。升巡抚王荩为工部右侍郎，总督收买大木。
壬戌，上亲制皇考恭穆献皇帝恩纪含春堂诗集序。
致仕户部尚书蒋昇卒。
昇由知县历今官三十馀年，操履清白，始终一致。嘉靖元年，恳疏乞休，玺书褒美，赐驰驿还乡。家居杜门，不干预州郡事。与弟大学士冕友爱惇睦，家庭肃然。临终，戒其子勿求恩泽，士论重之。卒，赠太子少保。
庚午，上制敬一箴及注范浚心箴、程颐视听言动四箴，颁赐大学士费宏等。宏等疏谢，因言：“此帝王传心之要法，致治之要道，请敕工部，于翰林院盖亭竖立，以垂永久。仍敕礼部通行两京国学并摹刻于府州县学，使天下人士服膺圣训，有所兴起。”上谕：“如议行。”
〈按：我太祖识人心道心倚伏之几，操而存之，罔敢自暇自逸，即其观心亭所建，盖真得虞廷十六字之传矣。世庙留心圣学，每与费宏等讨论允当。至是为敬一箴并注程、范五箴，颁之天下学宫，益以广太祖之教，其为世道虑也至矣。宜其赫然为中兴令主欤！兵部右侍郎张璁、詹事桂萼两疏论大学士费宏，“擅专威福，大肆奸贪，极言丑诋。”章下所司。〉
甲戌，诏补赐故太子少保、[50]吏部尚书许进，谥襄毅。
丁丑，翰林院编修孙承恩以先奉手敕，命儒臣摘取尚书中善恶事，编成韵语，以为法。因取唐、虞至宋元人君事迹可为法戒者，檃括成诗六十首以献。上嘉纳之，赐名鉴古韵语。
十一月庚子，兵部尚书李钺卒。
钺，长于军旅，料敌奇中。在三边，尝以数千骑覆虏众五万，时称奇捷。卒，赠太子太保。后十四年，子懋恭乞谥，谥恭简。
壬寅，先是张璁、桂萼累劾费宏，御史张禄又并劾之。上曰：“大臣进退在朝廷。费宏乞休，已有旨慰留。子犯罪过，自有公法。张璁等各修乃职，母肆烦渎。”
于是吏科都给事中解一贯复言：“费宏立朝行事，律以古大臣之义，固不能无议。但其自入仕至今四十年，未闻有大过恶。虽其子一时有犯，顾于宏大节无损。陛下于其累疏乞休每不之许，此圣君优礼大臣之道也。至于张璁、桂萼之为人，平生奸险，无一可录，特以议礼一事偶合圣心。自超擢以来，凭恃宠灵，凌轹朝士，与费宏积怨已久，欲夺其位而居之。其所攻讦，非真为国家也。近者二三大臣，不体朝廷至意，盖知能去宏，而不知不能去璁、萼也；知去宏之易，而不知去璁、萼之难也。何也？君子难进易退，而小人则不然。宏恤人言，顾廉耻，犹可望以君子，璁、萼则小人之无忌惮者。臣恐璁、萼之计得行，宏将因此动摇，群邪之气愈增，善类之伤无已，天下之事将大有可虑者。”章下所司。
嘉靖六年丁亥五月辛巳，[51]翰林院编修廖道南，陈洪范九事：
一曰五行。伯阳父曰：“阳伏而不能出，阴迫而不能蒸，于是有地震。”今连岁畿甸、边鄙地震者数，是土失其性也。臣愿顺五行以法天运。
二曰敬用五事。五事者，人君之大德，而思者又圣功之本。刘向传曰：“思之罔睿，厥咎雾，厥罚恒风。”近来雺雾交作，大风扬霾，是思之失可征也。臣愿顺五事以修君德。
三曰农用八政。八政者，经国之大要，而食与师尤今日之急务也。今水旱频仍，饥馑相继，军伍耗缺，赏罚混淆，夷狄猖獗于边门，盗贼充斥于郡县，食与师皆有可忧者。臣愿修八政以行王道。
四曰五纪。夫日为君象，又众阳之宗。迩者荧惑留度，内库被灾，而五月朔日日食，阴长阳微，不可不慎。臣愿协五纪以若天时。
五曰建用皇极。夫皇极者，大中至正之道也。[52]其曰“民无有淫朋”，言民不可立党也；曰“人无有比德”，言臣不可立党也。比年以来，朝廷无和衷之美，甿庶有胥戕之风。朋言讹兴，诪张为幻。皇极之道敝也久矣。臣愿建皇极以端治本。
六曰又用三德。夫刚柔为民性之偏，而刚克柔克者，乃人君威福之权。故曰“惟辟作福，惟辟作威”，言权不可下移也；又曰“臣无有作福作威”，言臣不可上僭也。权不移于下，则天下之政出于一；臣不僭于上，则天下之势定于一。臣愿明三德以肃邦纪。
七曰明用稽疑。盖谋之鬼神，则机隐而难测；谋之卿士庶人，则理显而易知。是非大同，即卜筮有不能易者。故是非之公议在朝廷，则天下蒙其福；是非之清议在草茅，则天下受其敝。此议治体者所忧也。臣愿决稽疑以定国是。
八曰庶征。盖时与不时，则系乎人君之感召。其时也，谓之休征；其不时也，谓之咎征。比年以来，民讹、物孽及草木之妖，岁时叠出。臣愿审庶征以感休祥。
九曰五福、曰六极。夫五福者，天之所畀；六极者，人之所招。尝考诗、书所载殷高宗之事，曰“封建厥福”、曰“寿考且宁”，即福与富，寿与康宁也。高宗何以得此？曰“攸好德耳”。如曰“台恐德弗类，无以正四方”，则图治勤矣；曰“若岁大旱，用汝作霖雨”，则任相专矣；曰“乃不良于言，予罔闻于行”，则求言切矣；曰“台小子旧学于甘盘，暨厥终罔显”，则讲学逊矣；曰“天命降鉴，下民有严”，则敬天爱民诚矣；曰“不僣不滥，不敢迨遑”，则行政慎矣。然其要在于法祖，故曰：“监于先王成宪，其永无愆。”臣愿定福、极，以立世则，则嘉靖之治允垂万世，即高宗不足侔也。
疏入，上嘉纳之。
〈按：文学侍从之臣，必因其所好而箴之，则其言易入。是时世宗方讲尚书，而又留心于洪范。即其疑顾鼎臣之讲，而信杨一清之说，则好在洪范可知。廖道南陈洪范而录时事，凡日食、地震、物怪、人妖，与夫威福之柄、是非之公、休咎之征，无不谨书而备录之。且以高宗法祖为言，世宗以祖为法，真得翰苑之体矣。其后，以不避忌讳为时相所黜，然不久而卒复位。岂非洪范之陈有以当其心而然与？〉
甲申，诏改起用尚书罗钦顺为吏部尚书，遣官即其家，促使就道。
乙酉，上谕内阁，令讲官及翰林院官日轮一员，将经书、通鉴撮其有关君德政事与修省之道者，直录其义，以赞其所未晓。大学士杨一清以“经书渊微，通鉴浩繁，有难一一研究。宜将大学衍义，日轮一官，讲析其大义，参以时事，明白敷陈，则经书格言，通鉴要旨，尽在此书，而治国平天下之道，举而措之不难矣。”上曰：“日逐进览，恐不得精。宜五日一进讲，不以寒暑废，庶得探索精研。”一清请于三、八日各轮一员专讲。上曰：“卿免侍班，贾咏等日轮一员进讲，如有召问，不在此例。”
〈按：经史要旨，悉檃括于大学衍义一书，尤人君为治之门也。真德秀成之于宋，而当时之君不能悉?诸行事。我太祖书于庑壁，日夕观览；列圣讲于经筵，未能详备至壁；世庙纳一清之言，讲有专官，五日一讲，不以寒暑废，此其勤学之美，盖又上媲祖考而远超前代者。德秀之意，至是其遂乎！〉
六月甲戌，[53]上以灾异修省，谕大学士杨一清曰：“朕自己过不能己知，而或德有失、政有缺者，朕与卿等当加省悔。卿等当速言之，若不忍明言，便当密疏直说，使朕改图，庶几上承天意，方可无负。卿其勿惮勿吝。”
〈按：修省无过求言，而改过斯可回天。当时辅臣侃侃能言者，必归于一清。当极道灾害之由，凡君道、臣道、君子、小人、中国、四夷、德教、刑法，既以条陈无隐，而复悉修省之诚、修省之泽、修省之害。世宗嘉纳颁行，可谓谏行言听矣。至是尤冀速言之，密疏之，所以冀望者无所不至。人臣遇此，岂非万世一时乎？盖其经筵之上，讲究大学衍义，而于求谏不咈，改过不吝，古圣君能成其德者，必深有当乎其心耳。甚哉，经筵有益于君德，而一清造就之功，不可诬也。〉
七月乙酉，南京礼部尚书邵宝卒。
宝，无锡人。为江西提学副使，累陞右副都，总督漕运。以忤逆瑾致仕。后起今职，至是卒，谥文庄。宝博学有行谊，所著有学史、[54]简端录，士论重之。
〈按：邵宝性度端雅，有古人风。事母至孝，年逾六十，朝夕不离左右，为户部侍郎，乞终养，大臣交荐不起。世宗不忍夺其志，仍敕有司，存问其母。初为江西提学，敦尚道义，以身为教，一时土风丕变。尝曰：“愿为真士夫，不愿为假道学。”观其撰章懋祠堂记，一以程、朱为宗，取伊川“今日格一物，明日格一物”之说，而著日格子十二卷。又仿朱子杜仓法行于许州，盖将终身服膺焉。同时有诋毁程、朱者，辞而辟之。其曰：“不愿为假道学。”盖粹然一出于真矣。〉
己丑，南京刑部尚书林俊疾革时具疏：“愿皇上懋志圣学，潜心孝理，信任忠贤，广开言路，保养圣躬，调和元气。”且预辞身后祭葬。章下所司。
乙巳，上谕辅臣曰：“朕思每年初度请于朝天等宫，建斋以祈寿。夫人君欲寿，非斋醮所能致。果能敬事上天，凡所戕身伐命之事，一切致谨，则必得寿，奚以斋醮为乎？今欲将内三经厂与外二寺凡遇初度一应斋醮悉行革去，止着朝天宫如故。夫革三厂、二寺之斋者，所谓省一分有一分之益之意；存一宫之醮者，盖为春祈秋报之意。朕此意欲言已久，恐人讥朕偏向，特于卿等言之，庶?崇正之意。”[55]
〈按：保身立命者寿，戕身伐命者夭，盖寿夭非自外来也。若以寿之故而设斋醮，以斋醮之故而费民财，岂但寿不可必，而且无以寿国，王道似不如是。我世宗致谨于戕身伐命之戒，而止为春祈秋报之举，崇正辟邪，真中兴之伟烈矣。〉
九月壬午，[56]致仕大学士梁储卒。子钧请谥。部议以“立身辅政，有干公议。”上以先朝旧臣，谥以文康。
〈按：梁储请谥，礼部以为公议所干，而世宗独以文康与之。始尝疑其为过谥，然考其履历，则知文康犹不足以尽之也。储当武宗朝，权奸柄事，虽言色无所忤于权奸，而阴能扶持正人。观其不草秦府之乞地，不草威武之自称，至建储一节，即宸濠、江彬之谋，皆毅然不听，而定策以迎世宗，成中兴之治，厥功伟矣。当时台省诋储厚积，而部议亦以为然。及没，无何而子孙不免穷饿，公议安在哉？世宗不从而谥以文康，匪独感其迎立之勋，抑亦鉴其立朝之绩耳。〉
十月庚申，[57]上亲制显陵碑文。
建故兵部尚书陈洽祠宇。
洽，武进县人。宣德初，受命征交趾，战死，赠少保，谥节愍。至是邑人请建祠宇，巡抚陈凤梧以闻。礼部覆请，许之。
甲子，上谕大学士张璁曰：“朕有密议，勿令他知，以泄事机。”又谕：“朕与卿帖皆亲书，正恐代写有泄事机。”璁疏谢，因举先朝杨士奇故事，请给图书为密封奏对之用。上许之，乃赐璁等各银图书二：一清曰“耆德忠正”，曰“绳愆纠违”；璁曰“忠良贞一”，曰“绳愆弼违”；銮曰“清谨学士”，“绳愆辅德”；萼曰“忠诚敬慎”，曰“绳愆匡违”。仍谕一清曰：[58]“凡所上密疏，可于帖上小书字号，庶上下方如亲?，倘一失之，我君相必被他人相间也。今编四字，乃劳卿密说他三臣，以顺朕意。一清用‘持’字，璁用‘忠’字，萼用‘秉’字，銮用‘正’字。”一清等各上疏谢。
乙丑，日讲毕，上谕诸臣曰：“今日讲论语，又越了一篇。朕知以为曾子将死之事，故不讲。夫生死，人之常，何可忌之？如不可讲也，照前写来。若只忌其不佳，还当补讲。朕又惟相让之风，乃自古大臣之道。朕观侍郎董玸，经筵之内，行立之序，其行礼先后，俱无逊让之体，即此观之，其心可知。可谕他知。”
玸闻之惧，自是?上，进退屏息如仪。上复谓内阁曰：“玸自承谕后二三日间，似加恭谨，身容退让，已知省改，其令安心供职如故。”
〈按：经筵之时，容貌辞令皆可以观德。将死之言，臣子避忌，诚不敢道于君父之前。而至于行立先后，未有不恪恭致谨者。世宗仍令补讲，已有超世之见。及其戒谕董玸，玸即省改，复以恭谨称之。当时君臣真可谓相与以有成矣。〉
戊辰，[59]大学士张璁疏，略曰：“人君以论相为职，宰相以正君为功。如杨绾相，而子仪减声乐，黎干省驺从，崔宽毁第舍；秦桧阴险纳赂，祸延国阼。二人为相，得失甚明。今之内阁，宰相职也。顷来部院诸臣，有志者难行，无志者听令，是部院为内阁之府库矣。今之监司，苞苴公行，称为常例，簠簋不饬，恬然成风，是监司又为部院之府库矣。抚字劳心，指为庸拙，善事上官，率与荐名，是郡县又为监司之府库矣。如之何民不穷且盗耶？臣惟皇上，欲宣德流化，必自近始，近必自内阁始，诚令内阁得人，则清明之治可奏。臣?年年进表，朝觐官率以馈送京官为名，科索小民，怨詈载道，宜加禁约，犯者勿赦。”上命都察院访察，犯者以赃论。
〈按：今天下水旱频仍，饥寒迫体，即贤有司抚绥周恤，犹恐不能救也。乃科罚无章，征输无艺，置买珍奇绮丽，交结上官，即为上官所亲厚者，悉厚遗结纳为之称说，而至于循良之吏，躬行敦朴，不要声誉，乃彼此交谪，以为无能。习上如此，民不堪命，已匪一日矣。及其朝觐入京，又以官之崇卑为赂之厚薄，虽云内阁以部院为府库，部院以监司为府库，监司以郡县为府库，而究其实，则府库皆在郡县，而郡县则在生民。今瘵凋已极，则生民府库已耗匮无馀，而犹朝鞭暮扑，使其鬻子卖妻，彼郡县者，借此以博一身之荣擢，而监司者且以为才郡县也，交章荐剡，岂不倒置之甚哉！世祖令都察院访察而以赃论，盖谓可以禁之耳。然转托以密送者尤不少减，非清源之道也。必也，责令巡按，凡清廉者皆荐，贪污者皆劾，则赂遗之风不禁自止矣。〉
十一月甲午，大学士杨一清等言：“近畿八府土田，多为各监、局及势豪之家乞讨，或作草场，或作皇庄。民各失其常产，非纳之死地，则驱而为盗耳。既往无论已，愿自今以后，凡有请乞，绝勿复许，小民控诉，乞赐审断，使畿内之民有所恃以为命。”上曰：“卿等所言，甚合朕意。令户部推侍郎及科道官有风裁者各一人，领敕往勘。不问皇亲势要，凡泛滥请乞及额外侵夺民业曾经奏诉者，查册勘还。各项草场，亦有将军民地土混占者，一体清理。外省令巡按御史按行。诸王府及功臣家，惟祖宗钦赐有籍可据者则已，其馀近年请乞及多馀侵占者，皆还军民。事竣，具上其籍。承委官有畏避权势者，以状闻。”
〈按：汉光武时，有言河南南阳不可问者，盖以其地多近臣，多帝亲，故田宅逾制，小民侵占耳。世庙因一清之疏，清理京畿，而暨及天下。不惟将来受其赐，而且既往惩其愆。彼近臣、帝亲，孰不廪然守法乎！〉
十二月庚戌，[60]大学士杨一清等言：“闲住太监张永，当正德五年宁夏寘𫔍之变，受命总督，能计擒逆党，抚安军民。及回京，奏发刘瑾罪状，下狱伏诛。宸濠之变，随武宗南征，时逆贼已擒，而张忠等犹搜求馀党。永至，多所开释，一方始安。江彬手握重权，人心惶惑，武宗晏驾，遂计擒之。若永者，诚不易得。乞赐起用，则内臣皆知为善之有益而勉于效忠矣。”上然之，乃起永提督团营。
丁巳，吏部尚书罗钦顺进所绘禹迹九州图。[61]
己未，上以“团营重务，为国家第一事”，谕大学士杨一清。一清等谨陈六事：
一曰慎简提督文臣。盖以兵部不应兼管营务，乞举素负才望、谙晓兵政大臣，专设一员，以提督之。
二曰严择将领官员。盖以所任多膏梁纨袴，不闲军旅。宜推举将官曾经战阵者，付以蒐选教练之任。
三曰慎选战锋官军。盖以出兵御敌，必使锋锐者当先，任其冲突，竖立不动，俟其少却，奋以乘之。今宜大简各营，分为等第，选其勇健者二千人为一等，就中又选胆力过人、武艺精熟者一千人以为战锋，专备征调。
四曰时训练以求实用。盖以把总官虽知号令，而军士徒应故事。必使营中官军目熟旌旗之色，耳熟金鼓之节，足熟进退之度，手熟击刺之法，与之讲解通晓，号令既熟，则节奏不差矣。而又简一二人为师，听其教习，责以成功。
五曰禁科克以作士气。盖以管粮等官，科敛多端，所存无几。乞自后假借科敛者，以军法痛惩之。
六曰查处京营马疋。盖以营马多瘠，固系失养，亦由军士贫难故耳。访得各军一年全支草料者凡三月，馀月折解，所折不足以供，立以待毙。宜谕户部，量增其数，以恤贫军，而重惩其失养者，则彼罚者无辞矣。
上令兵部如议行。
〈按：国初为三大营，景泰分为十营，成化分为十二团营，正德更为东、西两官厅。管操官曰提督，于公、侯、伯、都督内推选。先时以兵部尚书或都御史领之，至是特设提督一员，初名赞理军务，后改协理戎政，其事专，其责重。后复以科道巡视，则其法不益密耶？一清六事之陈，凡今之为团营者皆当以此为准。〉
嘉靖七年戊子春正月乙亥，日重晕，生珥，左右有戟，[62]又白虹弥天。
己卯，上?兵部尚书李承勋班在张璁、桂萼之上，意颇不悦。大学士杨一清因请量加二臣一品，使与承勋相等。上乃悦。
辛卯，大学士杨一清等言：“伏闻皇上每晨拜天于宫中。臣切谓上帝至尊，故凡大祀，必斋戒乃敢对越。若宫寝之中，原非祀天之所，每旦拜祝，似烦且亵。此礼考之古典、祖训，皆所不载。惟英祖复位，每日五更初即起拜天，然亦自述勤诚之意，未尝著为令也。今事不师古，请已之。”上曰：“朕不安于心已久，以后不必再行。”
〈按：上帝至尊，古帝王重之，故郊坛之祭，凡时日、品物皆有定额，礼谓“不疏不数”是也。若每晨拜祝，近于数矣。杨一清言方脱口，而世庙即止而不行，岂独尊天哉？盖亦以尊君也。乃臣庶之分，视帝王何啻霄壤，而辄供献于家，以求福利，是帝王之不敢者而臣庶乃敢之也。则其为罪不深，且重乎多?，其愚冥也已。〉
丁酉，大学士杨一清言：“京营将领，多系勋臣世胄、膏梁纨袴之辈。宜依弘治间刘大夏所议，凡边将曾经战阵偶坐事居闲者，悉取来京，付以蒐选教练之任，庶克有济。且古之用将者，智、勇、廉、贪皆可兼使，不以一眚废。”上纳其言。
二月丁未，兵科给事中陆粲言：“陕西河套，本吾内地。国初，设东胜卫以控扼之，自后弃为虏巢。其宁夏花马池至灵州一带地方，最为虏冲，地势平衍，无险可恃，边墙低薄，壕堑浅隘，虏每拥众深入。正德初，杨一清总制陕西，欲将延绥定边营迤东石涝池至宁夏横城三百里内边墙增筑高厚，事已就绪，会本官去任，仅四十里而止。迄今议者多言边塞风沙，板筑易坏。然前所筑四十里，计今且二十年，屹立如故，则斯言缪妄可知。须如当时原议，固守之策，莫先于此。”上命“如一清初议，速发帑储佐之，勿靳费。”
丁巳，上制忠静冠服。
庚申，命工部建敬一亭于翰林院，镌御制敬一箴、五箴注，乃行两京国子监及天下儒学，一体摹刻立石。
三月己卯，[63]诏儒臣重校大明会典，订正缪误，增入续定事例。
庚子，[64]提督南赣都御史汪𬭎奏：“是年元日，甘露降于福建长泰、龙溪等县。”上赐𬭎白金文币。
四月甲寅，詹事霍韬言：“臣先辞日讲，欲以馀力撰述古今治乱，以为圣学之助。今甫阅八月，修辑未备，仍乞辞免新命，庶得专力以成初志。”
五月壬午，提督两广军务王守仁报思田贼平，疏陈“穷兵尽剿，则有十患；罢兵行抚，则有十善。”上深嘉之。
九月甲戌，[65]新建伯王守仁督兵讨广西诸寨贼，悉平之。
辛卯，泰和伯陈万言“以中宫皇后有疾，乞容妻冀氏入宫视疾”。
上以其疏示辅臣曰：“朕惟外戚自古未有入宫禁。假以视病为言，多有窥伺朝廷者，在彼为得计，在君为堕计。皇后作配朕宫，良医妙药岂无治病之具，何谓不?亲人不能得好！朕不敢徇私以纵外戚深入，盖不如是，恐无以范后世也。”
十月丁未，皇后陈氏崩。
闰十月己丑，故太子太保、工部尚书李𬭼卒。赠太保，谥恭敏。
丁酉，御制十六字箴曰：“卓尔之见，一贯之唯，学圣君子，勗哉勿伪。”刑部尚书胡世宁因推广上意，为疏解上之。上嘉纳焉。
戊戌，上与大学士张璁议册立中宫事。璁以“天子有后，所以共承宗庙，不宜久虚。”上报曰：“君子所配，必求淑女，而君长之配，尤不可不慎择。前者初婚之期，皆是宫中久恶之妇所专主，而日夜言之圣母，圣母未之察耳。今复与此事，则不如不继。朕所爱者，德与贤耳，非有偏宠尚色之私。卿等密与同官议来。”
十一月乙巳，[66]故国子祭酒鲁铎卒。
铎，湖广景陵人。尝奉使夷邦，却金珠之馈。及在告，绝迹公门，日与后进之士讲究经义，台臣文章荐之，不起。卒之日，贫不能葬，巡抚为请于朝。故事：四品大臣，例无祭葬、赠谥。上以铎清节著闻，特令有司治葬，赐谥文恪，后不为例。
〈按：四品无祭葬、赠谥，例也，所以限资格也。世祖特与鲁铎之葬、谥，非例也，所以崇清节也。例行则天下无逾分之望，而例外间一举之，则天下起廉顽之思。是举也，盖有关于风教多矣。〉
嘉靖八年二月戊辰，[67] 新建伯王守仁因病笃离任，死南安。守仁方图离任，不暇奏请，吏部以情有可原，乞从宽宥。上意以“擅离重地，非大臣事君之道。况学术、事功多有可议，会官详定。”礼科给事中周延上疏救之，调外任。
癸酉，以桂萼兼武英殿大学士，入阁办事。[68]
甲戌，[69]吏部会议王守仁功罪，言：“守仁事不师古，言不称师。欲立异以为名，则非朱熹格物致知之论；知众论之不与，则著朱熹晚年定论之书。号召生徒，互相倡和。其门人为之辩谤，至谓杖之不死，投之江不死，以上渎天听，几于无忌惮矣。若夫剿捕逆濠，论功足录。宜免夺伯爵以彰国家之大信，申禁邪说以正天下之人心。”
上曰：“守仁放言自肆，诋毁先儒，用诈任情，坏人心术。迩来士子，传习邪说，皆其倡导。至于宸濠之变，仗义讨贼，功固可录，所封伯爵，姑令终身。仍榜谕天下，敢有踵袭邪说果于非圣者，重治不饶。”
〈按：守仁勋业，粹乎无容议矣。至其诋程、朱而宗佛佬，则邪正之辨乃在于此。吏部会议功罪，昭彰甚明。故世庙亦以为诋毁先儒，坏人心术，仍欲榜谕天下。此其扶正而辟邪，有功于吾道也甚大。然未及四十馀年，辄为流说所惑，从祀孔廷，岂徒操戈于程、朱之门，抑亦伏谒于老佛之梵矣。若曰精于玄释，杖之不死，投之江不死，又何死于南安乎？噫，与其离任而死，孰若死于官邸，犹免擅离之罪哉！〉
丁丑，湖广襄阳府大饥，巡按张录绘饥民图以献，词甚怆切。上览录图感动，命所司多方处分，使民沾实惠。
戊寅，上以灾伤变异，欲亲往虔祈。尚书方献夫以礼仪宜从简约，以答天戒。
丙戌，[70]十三道御史穆相等以灾异陈八事。其中二事为宥狂直、清宫禁。大略言：“先年得罪诸臣程启充等，其生者间关荒徼，惩创已深；死者枯腐重原，没齿含痛。宜以时收录。后宫女谒太多，阴气郁结，亦足以致灾。宜如贞观故事，大出宫女。”上以其事关君德，留中自裁。其六事，命该部议行。
戊子，钜野王府辅国将军当𣸣，以父子应支禄米赈济封内饥民，且劝上“以祖宗为法，以国本为重，裁不急之费，息土木之工。”疏入，上嘉其意在恤民，具以节俭献规，特降敕褒之，不听辞禄。
三月庚子，广东佥事林希元上荒政丛言，言：“救荒有二难：曰得人难，审户难。有三便：曰极贫之民便赈米，次贫之民便赈钱，稍贫之民便赈贷。有六急：曰垂死贫民急𫗴粥，疾病贫民急医药，病起贫民急汤米，既死贫民急墓瘗，遗弃小儿急收养，轻重系囚急宽恤。有三权：曰借官钱以粜籴，兴工作以助赈，贷牛种以通变。有六禁：曰禁侵渔，禁攘盗，禁遏粜，禁抑价，禁宰牛，禁度僧。有三戒：曰戒迟缓，戒拘文，戒遣使。”其纲有六，其目二十有三，皆参酌古法，体悉民情。上以其切于救民，皆从之。
〈按：希元之疏可谓详且密矣。然二难之中，尤难于得人。使监司不得其人，则守令必无赈济之实；守令不得其人，则推委必无均平之方。昔司马光因遣使赈济，以为莫若择公正之人为监司，使察灾伤，如州、县守宰不胜任者易之，各使赈济本州、县之民。富弼为青州，凡官吏待缺寄居者，皆赋以禄，使即民所聚处，选老弱病瘠者廪之。有劳则书之，约他日奏请受赏。夫监司系于铨部，诚不容不择矣，而守令其奚以择之？丘濬欲于所部之中或有致仕、闲住及待选、依亲等项官吏为乡人所信服者，俾其各就所在，因人给散官，不遥制，庶几吏胥不乘饥而恣其侵克，饥民得实惠而免于死亡矣。呜呼，人既得，则户可审，而三便、六急之类不可以振举耶？〉
甲辰，[71]兵部左侍郎王廷相言：“迩来各省岁饥，民皆相食。皇上命虚郡国仓廪以赈之，而犹不足者，以备之不豫故也。备之之政，莫过于古之义仓。臣尝仿其遗意参较之。若立义仓于州县，则穷乡下壤，百里就粮，旬日待毙，非政之善者。臣以为宜贮之里社，定为规式：一村之间，约二、三百家为一会，每月一举，第上、中、下户，定数多寡，各贮于仓，而推有德者为社长，能善事、能会计者副之。若遭荒岁，则计户而散，先下与中者，后及上户，上户则偿之，而免其下与中者。凡给贷悉听于民，第令登计册籍，以备有司稽考，则既无编审之烦，又无奔走之苦。因是而复寓保甲以弭盗，乡约以敦俗，一法立而三善具矣。”上曰：“此备荒要务，其如议行。”
〈按：廷相此议，即隋长孙平义仓之说也。每秋令民家出粟、麦一石以下，贫富有差；今第上、中、下户，捐数多寡，各贮于仓是也。输之当社，委社司、检校，以备凶年；今推有德者为社长，能善事、能会计者副之是也。胡寅曰：“赈饥莫要于近其人。”正谓设义仓于州县，惟近于城墎，力能自达之人可耳。若居之远者，安能扶老携幼越百里以就龠合之廪乎？今贮之当社者是也。然社长匪人，欲听其所为，则惧其徇私以害公，欲谨其出入，则钩校靡密，上下相遁，其害又有甚于官府者。然则将遂已乎？在择其社长云耳。果社长有德，一一公平，则贫民自可受惠。不然，输之当社，不免侵渔，并之有司，费亦不赀。无一可者，故曰：“得人为要。”〉
丙午，命工部大库名，曰“节慎”。
甲寅，赐进士罗洪先等三百二十三人。
壬戌，河南巡抚潘埙有罪，勒令致仕。
初，河南连岁旱荒，民多饥死。凡郡县请赈济者，埙驳勘不发。河南知府范鏓不待报开仓赈之，民播谣诵。埙以是恶鏓，其馀有司赈贷稍宽，即加谴责。会有以陕西饥民父子夫妻相食流闻禁中者，上切责户部。埙惶恐上疏，乃归罪于鏓以自解。于是兵科都给事中蔡经等言：“埙本不恤民艰，嫌鏓赈贷之速，百端窘辱，及奉旨诘问，[72]乃复归过于鏓，失大臣体国之义。”上然之。诏罢埙，永不叙用。
〈按：岁荒民饥，骨肉相食。为守令者，固当开仓赈济，而为巡抚者，正当荐奖之，以为守令劝。乃范鏓不待报下，开仓赈济，此与汉汲黯相同。而潘埙乃恶之，反归过于鏓，不有蔡经之劾，则功罪几于不白矣。昔太祖谕天下有司：“凡遇岁饥，则先发仓廪以贷民，然后奏闻。”至于赵干往赈荆、蕲，迁延时月，即斩之以示戒。吁，若鏓者，正合太祖之谕，而埙者，又犯太祖之戒，使生于洪武时，必将以诛埙矣，而今止于议罢，盖亦幸哉。〉
四月己巳，大学士杨一清等奉旨考选庶吉士，以唐顺之三人廷试策为上所批奖，即以为冠，而续取胡经等二十人上请。上留唐顺之等一体除用，果有卓异，吏部奏收翰林，以备擢用，中有弗称者，亦令外补。
八月乙丑，[73]总督两广林富言：“迩者欲广东采珠，然去前采仅二年，珠尚未生，恐不可得。说者谓‘以命易珠’，今恐易以命而亦不可得。”疏入，诏如前旨。
丙子，礼科给事中陆粲劾大学士张璁、桂萼，言：“璁虽狠愎自用，执拗多私，而其术犹疏，为害犹浅。萼外若宽迂，中实阴刻。忮忍之毒，一发于心，如蝮蛇猛兽，犯者必死。宜速加诛窜。”上以“负君忘义，朕不敢私”，于是令璁仍本职，回家改省，以图后用，萼以尚书致仕。
按：璁、萼以议礼得幸，正当退自谦抑，从容自守，以需首辅可也。乃相与协谋，务欲旦夕揽权，以逞雄桀之才。连疏以攻费宏，宏既去矣，再赐中伤以诟杨一清，一清亦将不安其位矣。然卒不能逃世庙之神鉴也。尝言：“璁自伐其能，恃朕所宠。”又言：“好刚使气，则公辅之量何有也。”粲疏一人，即命回家致仕。未几，两去而两还，世庙盖欲挫其性而使之改也。然至死不改，谓之何哉？虽然苞苴不入，中贵戢戢，亦以才称矣。若萼者，凶愤恣暴，内忘桂华之教，外攘赵鉴之臂，而中又与璁不相能也，可与璁同论乎？
九月癸巳，上召张璁复任办事。
辛丑，[74]光禄寺少卿史道言：“大学士杨一清累疏请归，陛下留之不欲去，正臣所谓有通达万变之才者也。张璁奉命回籍，陛下召之使复来，正臣所谓力足以担当天下之重者也。伏愿陛下，天语叮咛，谕勉二臣，务忘私奉公，委身徇国，仰承千载非常之遇，则赞辅得人矣。”上览而嘉之。已而一清、璁各上疏陈谢。
癸丑，[75]大学士杨一清乞致仕。刑部尚书许赞会官议：“清晚节昧知几之讥，衰年忘在得之戒，今其去就，实为国体所关，宜优容之。”上听致仕，令驰驿以归。
嘉靖九年庚寅春正月庚子，[76] ，初，甘肃镇巡等官唐泽等言：“土鲁番累年犯边，盖恃瓦剌为外援也。今因议婚，彼此有隙，宜遣使斋赏，远结瓦剌，以离土鲁番之交。”总制王琼则以“无故斋赏，侥幸不可成之功，自起衅端，不可为也。”兵部覆议，以“镇巡所论，固兵家用间之策，而总制以生事启衅为虑，尤得中国正大之体。如土鲁番不来犯边，许其照旧通贡，若再侵犯，即绝其贡使。瓦剌叩关纳款，量行犒赏，如其不来，不必遣使。庶夷情自报，国体自尊。”上从之。
丙午，吏科都给事中夏言奏：“查勘顺天府田，请改各宫庄田为亲蚕厂、公桑园。[77]令有司种桑柘，以备宫中之蚕。”未见举行，兹复请。上以其疏示张璁。璁请择建坛制。诏：“如议行。”
戊申，保定巡抚钱如京言：“京畿地重，请悉铨进士为守令，不宜滥受岁贡。”上曰：“前屡诏所司，随材任用，不拘资格，但有治行宜民者，一体擢用。盖科、贡乃国家取士正途，不可偏有所重。兹所议，似特重进士，而视岁贡太轻，令人何以自奋？保民之道，奚由广及，宜申明前旨行。”
〈按：国初，惟岁贡为特重。后乃开科取士，专重进士，而岁贡沦落，甘于废弃。张璁为首辅，则以科、贡正途，宜一体取用，世庙深信而力行之，于是人知自奋。迨万历十七年，礼部尚书沈鲤复定教职升迁之格，故部、监间有其人，而州、县长吏多充之者。噫，生员连捷者为进士，淹留者为岁贡，岂别为一途哉？迩来视岁贡为朽腐，而岁贡自视亦以为无复部、监、州、县之望，故甘于流落耳，若果治行如进士，亦以进士资格授之，岂无任事者出乎？愿皇上服世庙太轻之戒，守沈鲤升迁之议，则老成辈出，途各得人。彼钱如京者，乌能知此！〉
庚戌，[78]户科给事中蔡经言：“河南频年灾伤，卫辉等府尤甚。今抚、按奏报，辄以蠲租为急。若贫难下户，田既不多，赋亦无几，但蠲以升斗之说，则枵腹垂死之际，岂能全活乎？必须赈济而后可救于流亡耳。今太仓少积，似难轻动，而民患迫切，又不可支。请动二、三万银，赴彼赈济。仍令有司积谷，其州县五十里以上所积不足五百石、三十里以上所积不足三百石者，治之以罪。通行各处，一体遵奉。”上嘉其言，命所司议行。
丙辰，兵部尚书李承勋言：“汉文帝二年诏开籍田，又赐民田租之半，故其时衣食滋殖，刑罚罕用。伏望皇上，因此二事而思小民衣食之孔艰，皆以重本抑末为主。燕闲之际，见帷幄服御之类，即思曰：‘得无有制锦绣，逞淫巧，以害女红者乎？’见器用车骑之类，即思曰：‘得无有进珠玉，事侈靡，以病农工者乎？’享玉食之奉，即思曰：‘得无有因衣食而不安于田里者乎？’察中外臣工实心爱民者进之，虚浮无实者黜之。又，籍田隙地皆可耕种，官道之傍皆可植桑，自近京、边地推而广之。申饬有司，田土荒芜者，佃人召种而宽其租税；逃移失所者，招回复业而贷以牛种。有益于农桑者，无一不举；有妨于农桑者，无一不去。则衣食足而礼让兴矣。”上嘉纳之，命所司议行。
二月丁丑，右都御史汪𬭎言：“皇上举行旷典，亲视耕蚕，为天下先。又颁示祖约，列为条目，刊布天下。令民于收成之后，樽节爱养，勿得贱弃，以备凶歉。所以导民勤俭、矫俗励世者，德至渥也。乞以高皇帝大明令及礼仪定式所载，与皇上所谕通行禁约，凡官民服室、器用、宴会、游玩之类，但逾品式之外者，有司悉以违禁罪之，然法行自近始。若有逾犯而台臣不举者，即当以不职论黜。”
上曰：“近者贪官、豪民陵节犯分，日习奢侈，克剥兼并。职此之由，令在京巡城御史、在外巡按御史，检举不法者，具罪以闻。”
四月丙戌，南京御史邓文宪言：“迩者郊祀亲蚕之议，夏言未必是，而霍韬未必非。陛下赏言而罪韬，是奖谀而恶直也。”且言：“天地分祀，则置父母于异处；郊外亲蚕，则是失内外之防闲。更乞斟酌裁定。”上责文宪附和狂邪，降边方杂职。
〈按：我祖建制初年，仿周礼为南、北坵，既而为大祀殿，以合祀之，盖亦虞帝类于上帝之意也。国初无亲蚕礼，此必太祖于宫中行之，断非郊外明矣。夏言果何所见，而为此纷更之议哉！四坛创建北郊，亲蚕坏太祖之制，縻万姓之脂，况行之未久，辄赐报罢，则韬未为非也。昔方孝孺行周官之说，议者罪焉，而臣亦甚不满于夏言之议焉。〉
五月丁未，御史卢问之条陈选将、练兵、足食事宜。大略言：“今谋臣宿将屡经战阵者多以坐事废闲，而领事应敌乃责之少不更事之人，缓急不足赖。宜择武臣老于边务曾立战功者，酌议奏用。今之兵列名册籍，数非不多， [79]然每患于不精。臣闻其中有强力者，多充将官私役，或纳办投闲，或纵使营殖，有终身不经战阵者。宜申明禁例，严法精核。今边储岁费亿万计，而边臣不以蓄积为急，重以奸商包纳自利，客兵诡数冒支，耗损尤甚。宜酌量出纳，及时籴买，[80]贮之要地，以待征调。”事下户、兵二部。诏允行之。
壬子，户部覆御史熊爵奏：“一请申明预备仓之法，令有司多积谷，以时赈济，使中、下贫民得沾实惠。因核有司勤惰，以为黜陟。一请令抚、按具奏灾伤，勿待报至，先委官核看轻重，蠲除存留税粮有差，勿得稽缓。一请令军民各从约省，所得谷粟不得侈张宴会，靡费面蘖，犯者罪之。”上从其议。
六月庚午，[81]刻大明集礼，书成，上亲制序文。
庚辰，先是，陕西、洮、岷等处番夷若笼、板尔等族屡拥众人犯。总制王琼会集兵众，谕以祸福，诸番多听抚。惟若笼、板尔及喇唧等不服，乃分兵攻之，破若笼、板尔巢穴，喇唧等族震慑，稽首听命。斩首三百六十馀级，抚降七十馀族，获牛羊器械以千百计。上嘉琼功，降敕褒奖。琼至陕二年，西服土鲁番率十国奉约束入贡，北捍俺答经岁无峰火。及是诸番荡平，西陲无事。河西四郡旧苦土鲁番侵暴，恐一旦琼去，夷患复作，咸诣抚、按镇守，乞为奏留。
于是甘肃巡抚唐泽、巡按胡明善为言：“土鲁番吞哈密经六十馀年矣。[82]） 先后经营诸臣，持文墨者未效安攘之绩，伏节钺者未伸挞伐之威，是启戎心，酿成边祸。皇上特起王琼而悉任之，琼殚厥心力，息兵固圉。故久稽夷众，遣归故土，新来夷使，准其入贡。其有潜入肆掠者，又奋威武以芟刈之。牙木兰，虏之心膂，则徙置于内地。帖木哥土巴之爪牙，则羁縻于近边。安插寄寓，关厢属番以恤其情。抚驭散亡，山谷属番以联其势。预处曲防，各当其可。此我皇上知人任旧之明效也。乞久留兹土，以慰民心。”上从之。
〈按：四郡留琼之情，抚按留琼之疏，岂非西北之长城乎？乃人言受宸濠之贿，结江彬之心，党朱宁之恶，激彭泽之怒，则心术奸险而外裕智术。世宗尝欲用之，而丘九仞、夏言辈劾焉，即杨一清亦曰：“论其才，诚不能及。但其心术，众不肯信。”夫当宸濠之反，倡言讨之者独琼一人，则受贿之谤，固未可据，而况处置土鲁番、俺答，又皆功之至大者。吁，功高必忌，自古为然。此未可以定琼也？〉
八月戊午，[83]礼科给事中高金以沙汰生员，因陈不可者有七，大略言：“储才贵预，求才贵广。地方人才多寡不同，附学人数岂嫌过于增广？但当责成提学官严加考校，以杜冒滥，不必尽行此法。”上诏：“廪、增、附生员，一体抡选，其附学名色，不必视廪、增、附原数，量准地方人才众寡为差。”
丙寅，御史孙锦因榆林之荒，上陈备荒事宜：
一言“往时塞下仓廪常盈，后因积贮既多，改为纳价之例，岁一不登，食无所出。当如旧例，征收本色，以备军饷之需。”
二言“榆林道路崎崄，一遇仓卒，发银易米，则民间转输费且不赀。宜将内帑发去，年例银两，召商籴买，责其如期完纳。”
三言“朝廷中塩以为边计，奈塩引一开，将帅等官即乘时射利。至于豪右，往往占中买窝，而商人不能自中者，又重赂买之，以致窝价日增，兼以米价翔踊，所得无几，商且远遁矣。宜严革之。”
四言“天下各设预备仓以储谷，至于边方独不讲求，乞发内帑银及所在有司赎罪银，并虏中所获马疋，尽行变卖，以为籴谷之费，贮之各营堡，而命都御史李如圭主其事。”诏从之。
丙子，[84]处州知府吴仲编通惠河志成，进呈。上命付史馆，采入会典，仍令工部梓行。
甲申，[85]编修廖道南上疏言：“姚广孝不宜配享太庙。”礼部议当撤去。上从之。移祀于大隆兴寺。
九月壬辰，礼科给事中高金奏：“陛下龙御之初，凡法祖、法师、国王、佛子有害正道者，悉从屏逐。近又谕礼官革姚广孝之配享，天下叹服，以为崇正辟邪。乃今真人邵元节，误蒙殊恩，以为圣治累。臣愿削去真人之号，褫其紫主之贵，夺其亲师赠、祭之典，庶乎异端斥而正道崇矣！”上令锦衣卫逮问所使，且令礼部议闻。李时谓：“撤配享者，所以正祀典，而用元节者，所以为祈禳。事既不同，惟上裁之。”
戊申，[86]大学士张璁言：“皇上发下圣母章圣皇太后女训一卷，首贯以恭穆献皇帝御制序，次以圣母自序之文，为目凡十有二，宜刊布之，以昭示中外。更乞皇上亲洒宸翰，序之卷末，以垂永久。”上从之。已，复以孝慈皇后传、文皇后内训，欲与女训同颁布。璁等以二书亦欲皇上御制后跋。上谕璁曰：“朕惟今也时俗大不古，若况女子，至为难教。欲正其本，当自朕宫中始。凡当行事宜，会议以闻。”
甲寅，大学土杨一清卒。
一清，云南人，徙居丹徒，以奇童荐为翰林秀才。成化八年中进士，历官总制三边军务。以事忤逆瑾，逮狱，罢归。寘𫔍乱，诏复原职讨贼，因留镇陕。瑾诛，召入为户部尚书，寻入阁办事，俄而致仕。嘉靖初，虏入大塞，掠关陇，复起陕西军务，未几召还内阁，复致仕，寻削籍。至是卒。一清为人量宏识远，有文武长才，投之艰大，绰有馀裕。其功烈在陕最著。尝创修花马池边墙，图复河套，及剿逐西海逋虏，皆画有成策，事多未竟。张永之诛刘瑾，谋出一清，故以永荐入，多为言者所诋。已而，璁、萼以大礼议合加荐引，上委以心腹，一清亦尽心赞翊，一时庙谟殊有可称。时璁、萼柄国，一清稍示裁抑，其党极力攻之，诬以赃罪。一清既去，复兴讦狱，证成其罪，革职削籍。一清疽发背而殁，殁之前数日，犹为疏自解，言“身被污蔑，死不瞑目。”上闻而悼之。至十二年，以恩诏例复其官。二十七年始赠太保，谥文襄。
〈按：一清在边而平定北虏；在朝而赞襄世庙。至于张永协谋以诛刘瑾，缙绅之赖其覆庇者不知凡几，盖卓哉名臣也。尝观璁、萼议礼既合之时，犹藉一清以为重。至于一清裁抑璁、萼之后，乃言官趋附璁、萼，辄肆诋毁，诬以贿赂，至使去就不明，疽愤而死。今作史者，以一清赃罪而加以“诬”之一字，庶可白于九原矣。〉
乙卯，初，上厘正郊典，谓“当考定雅乐，博求精晓音律者。”吏科都给事中夏言遂以行太仆寺寺丞张鹗应诏。鹗至，欲定元乐，复古乐，并进所著乐书二部。一曰大成乐舞图谱，自琴瑟以下诸乐，逐一作谱。一曰古雅心谈，以十二图家、十二律图，各有说。下礼部详议。议上，上曰：“音乐即为更定，勿误庙享之用。”
十月己未，[87]礼部奏言：“宫中一应事宜，合令翰林院撮诸书关女教者撰为诗，必明白易晓。凡内训、女训，每月撰成直解各三章，仍引经传及高皇后传内事实引证，每章不过百馀字，以便女官记诵。初六日，皇后率妃、夫人诣圣母前听讲；十六日、二十六日，皇后率妃、夫人于坤宁宫中进讲。古礼：弦歌周南、召南之诗，不用锺磬，乃房中之乐，后、妃、夫人之所讽诵以事其君子者。宜令宫中女官将二南之诗被之管弦，以备宫中宴乐，斥去一应俗乐，其于阃德宫仪，尤有裨益。”
壬戌，[88]大学士桂萼因章圣皇后御制女训一书，上推行之序，行之宫中者三事，行之天下者三事。下部议，以“萼所陈胎教之仪、诸母之择、子师之慎，所以为天下根本之虑，为圣子神孙修德养身之助，其关系甚大，宜书诸御屏，或训诸宫阃，以为先事之备。其女训之学、瞽蒙之教、媒氏之正，又所以推其教于天下者。但恐聚女子而教于一家，或有群居之忧，宜崇阴教，以敦女习。其瞽蒙之人，不许记诵淫诵，以簧鼓人心。止许记诵古诗及女训等书，以劝诱风俗婚姻，遵祖训，严禁指腹结襟之弊。”
〈按：成周盛时，外有朝会燕飨，则用鹿鸣、鱼丽之章，内有房中燕飨，则咏周南、召南之诗。其所歌者，非周行德音，则勤俭孝敬，故使人闻之，内消逸志而兴起善心。降是而后，则教坊承应哄然欢笑，而闺阃所闻未有歌及古风者。我世宗当冲与之会，追复古典，故元年李锡谓：“当预令演习，须有关国体者，方许承应，禁令嬉戏。”至是，礼部、内阁又欲讲女训等书，弦歌以奏二南，屏去淫辞艳曲，男教妇顺，各归于正，其有关风教者不浅矣。〉
辛未，致仕兵部尚书伍文定卒。
初，文定忤逆瑾，已陞成都府同知，追还，诏狱为民。瑾诛，补嘉兴府同知。后平桃源贼有功，都御史陶琰以异材荐于朝，升河南府知府。时江西吉安府多盗，复调吉安，至即擒永丰巨盗赖招寿等四百馀人。又平桶冈贼二千馀人，获渠魁谢志山等。宸濠诈称奉太后密旨，移檄远近，人心惶惑。文定曰：“此贼也！”即同王守仁倡义讨之，与濠师战，至为矢石所中，炮火燎其须，不为动，已而遂擒濠。升副都御史，提督操江。属云南，有安凤之乱，命提督川贵，未入境，贼平。时芒部屡不靖，文定请剿之。四川巡按戴金力言其非，上降旨罢兵。文定遂请乞休，许之。至是卒。文定孤忠自许，遇事敢为，而不能与时俯仰，故功名甚著，而以龃龉终其身，为志士所惜云。
〈按：宸濠之平，孙、许厉其节，王、伍大其勋，而中其机宜，奋其忠勇，则文定力也。昔雷万春面中六矢而不动，文定火燎其须而不惊，以故保全睢阳，与勘锄宁贼者旷世一例。至于桃源等寇屡平，安凤等乱闻风而即解，彼芒部不靖，剿之宜矣。而戴金非之，毋乃不知文定乎？卒使罢兵乞休，谓之何哉？噫，古来忠臣烈士不能依媕淟涊，苟身能为国建功，志已毕矣。若文定者，又何憾焉！〉
十一月辛丑，[89]初大学士张璁奏言：“孔子祀典，自唐、宋以来未有能正，今宜称先圣先师而不称王，宜称庙而不称殿，宜用木主而撤土像，笾豆用十乐，用六佾。叔梁纥宜别庙以祀，用三氏配，公侯伯之号宜削，只称先贤先儒。其从祀申党、公伯寮等宜罢祀，林放、蘧瑗等宜祀于乡，后苍、王通、欧阳修、胡瑗、蔡元定宜增入。”上命礼部会议。御史黎贯等辨其非，[90]许诰谓贯等妄言，上褫职为民，凡璁所议俱准行。
〈按：孔子为万世宗师，而文庙乃百王宪典，诚不容不厘正也。唐、宋以来，乖缪甚矣，而张璁此议要亦述前人之成议耳。记曰：“凡始立学者，必释奠于先圣先师。”又曰：“祀先贤于西学。”夫曰圣、曰师、曰贤，盖尊之也。生平未尝为王侯，而殁后加之以封号，毋乃非其分乎？洪武时，大学士宋讷碑文有“百年夷习”之语，而像不土绘，祀以木主，固已正矣。至弘治戊申，程敏政言：“颜、曾、子思配享于上，而父在两庑，非以明伦，宜别立启圣一祠，而以颜无繇、曾点、孔鲤、孟孙氏配，程晌、朱松从祀。”至于去申党、公伯寮而祀林放蘧瑗于乡，此皆成议而未见诸施行者，至是，璁乃合其议而上之，世庙大悦，名正言顺，无复他说。其昭代之钜典乎！〉
己酉，冬至，上祀天于南郊。还，御奉天殿，文武群臣行庆成礼。是日，诏天下，列款皆上所亲定。
十二月甲子，腊节，以御制蜡乐诗赐大学士张璁。
乙酉，易先圣孔子神位，用木主，奉安于文庙。
宸濠之叛，江西左参议黄宏、主事马思聪死焉。上即位，令配享旌忠祠，后革之。至是仍覆二臣死节状，请复之。于是以许逵慷慨面折，受祸甚惨，精忠大节，鲜有比伦，孙燧与之同死，盖未有二，请逵左燧右，而以宏与思聪配焉。上加逵礼部尚书。后十年，更定燧左逵右，如初制云。
嘉靖十年正月幸卯，[91]行祈谷礼于大祀殿，以太祖高皇帝、成祖文皇帝配。
壬辰，先是上问禘祫之礼，礼部议曰：“我太祖高皇帝四时享祭，压于德祖不得正南面之位，成祖文皇帝而下同堂而祭，每东西相向，不得受特享之礼。亲王、功臣分为臣子坐于堂上，而天子跪拜于下，皆于礼不合，于情未安。兹必正南面之位，以尊太祖；孟春行特享之礼，以尊列圣；季冬，举大祫之礼，以合祀祧庙之主。移亲王、功臣配食于两庑，以别尊卑。情顺理安，真可以补旧制之未备，垂万年以常行矣。”
〈按：五年一举谓之禘。禘者，王者之大祭。朱子谓：“追远之中又追远，报本之中又报本。如虞、夏禘黄帝，殷、周禘帝喾是也。”王者初有天下，祭可及远，故于始祖之外，又推始祖之所自出。我明天下，始于太祖，则太祖为创业之始祖矣。若太祖禘祭，又当以上古之始祖为始祖。臣以为德祖非上古之始祖也，廖道南之议可采也。夫太祖为颛顼之后，则禘祭宜用颛顼矣。至祫，则有岁祫，有大祫。岁祫，岁一行之。大祫，则三年一举。当以太祖为始祖，以统七庙之主，合群庙之主而俱升焉。大禘当以德祖为始祖，而以颛顼为始祖所自出之帝，如此则祫与禘各有所主矣。臣故窃其近似者，以俟圣明考焉。〉
二月戊午，上谕：“考选岁贡入监，务遵监规，由广业堂渐陞率性堂，[92]然后积分出身，果有才学超越，奏闻擢用。”
壬午，大学士张璁以名有嫌于御讳，请改之。上赐名曰孚敬，字曰懋恭，又书“孚敬懋恭”四大字以赐。
乙酉，太子太保、兵部尚书胡世宁卒。
世宁，仁和县人。历官江西按察司副使。时宸濠有逆谋，要结权幸，中外侧目，莫敢言者。世宁慷慨上书，悉发其奸状。逮诏狱，几死，谪戍沈阳。濠诛，起为四川巡抚。未几召入，为吏部侍郎。后以疾乞南京，为兵部尚书，引疾而去。后召不起，至是端坐而逝。世宁为人丰采峻整，负经济远猷，贞谅自持，有恙羊之节。初横犯逆藩，几陷不测，海内士想见其风采。嘉靖初，既典大政，侃侃持论，多所建白。其议礼是张孚敬，而立朝殊与抵忤。至若建开留城新河、入闭关以弃哈密二议，[93]足称谋国石画。卒，赠少保，谥端敏。
三月戊子，赐大学士张孚敬以献皇帝御书“荣恩堂”字。上识其端，曰“皇考手泽。”又赐银印、篆刻“孚敬”字。敕谕曰：“日前闻卿自为堂房，名曰荣恩。夫所谓荣得君恩也。朕思皇考尝手书斯三字，朕恭装轴并银印一枚以赐，见吾君臣相庆之意。”
初，亲耕礼成，礼科给事中王玑言：“耕藉实务有四：一供粢盛，二知稼穑艰难，三慎锡财用，四率公卿百官皆重农，以风示天下，使知务本。”上是其言。
己丑，驾幸西苑，召张孚敬、李时至太液池，[94]使中官操舟从之。入见于旧仁寿宫，[95]赐二臣酒饭，复赐以珍饵。出御制西苑视谷祗先蚕坛位赋，手授孚敬，因命赓和，以寓儆戒之意。后数日，并装成帙，名曰咏和录。复谕张孚敬曰：“卿之于朕，无异周公爱成王，首以孝训朕，他特馀事耳。昨见退逊太过，辅导大臣与诸臣不同，故曰：‘导之教训，傅之德义，保其身体。’以后卿有入奏，面来计处，俾朕性有定，方可广接他人，以别贤否耳。”
太子太保、兵部尚书李承勋卒。上深为悼惜，诏赐其家白金四十两、彩段四表里、米五石。又自为文，遣礼部左侍郎严嵩祭之。赠少保，谥康惠。
承勋，嘉鱼人。沉毅果断，有经济大略。在江西剿除华林山贼，功第一。其巡抚辽东，当丧败之馀，拊循疮痍，措画战守，东土以宁。上信任辅臣之外，独以大议咨承勋及胡世宁数人。承勋亦孜孜为国，知无不为，甚称上意。
辛卯，赐礼部尚书李时银图书一颗，曰“忠敏安慎”。
乙未，[96]始定西苑土谷坛名，曰“帝社”、“帝稷”。
六月丁巳，[97]起秦金为南京户部尚书。
壬戌，陕西巡按陈世辅题称：“足食强兵，莫善于屯田，而濠堑、烽堠、堡寨，又屯田之要务也。[98]本镇沿边一带，宜行镇巡官，督同守巡将官，遍历边地，逐一阅视。墩、堡、城、堑宜修宜浚者，仍置立图册，拟定工程，如筭月日，以时兴举。堡寨既修，徐议耕种，量其土宜，设立大、小屯堡。百人以上为大屯，立屯长、屯副，五十人以上为小屯，止立屯长，令其督责耕种。有缺种者，官为借给，秋成还官，照旧纳粮。不系纳粮之地，候三年后起科。近堡设立小教场，暇则督屯下习射其中。仍筑墩瞭望，遇警举火，收敛人畜，及将近日京运盔甲酌量分给。仍奏讨京运银数万两，[99]解赴巡抚衙门，委官买马，分给各堡，令其轮流喂养，专备追贼。宜将前项工程约以年限，以三分为率，[100]不及一分者量行罚治，不及二分者定拟住俸，全无修举者乞请别议。其有留心报完者以礼犒赏。庶边备可修，而虏患足御。”诏准行。
〈按：屯田之议，古未闻也。自赵充国击先零，罢骑兵以屯田，广蓄积，省大费；韩重华为营田使，起代北，垦田三百顷，募人为十屯，每屯百三十人，上耕百亩，就高为堡，岁收粟二十万石，省度支钱二千馀万缗。此皆行之沿边得其利者。不惟外可以御寇，而内亦可以省费，法莫有善焉者。我太祖以兵饷日取诸民，恐其不给，乃命王简等镇守屯田训练。又命辽左之地，议屯田之法，以图长久之利。尝以赵充国分屯九郡而单于引去为言，故于东西五百里，随其高下，立法分屯。至于沐英奏云南宜置屯田，准其所奏，缓岁输之粟，可谓专且至矣。况成祖都幽燕，其沿边建阃，屯兵列戍，率资远以给近，取外以是内，非二祖所已行者乎？今当国家承平之日，仿赵充国之意、韩重华之谋，开凿沟堑，设立亭障，为烽堠以瞭望之，出游骑以巡哨，自然可以省输挽而御侵侮矣。〉
癸亥，雷击午门角楼垂脊并西华门城楼西北楼柱。上御制祝文，行露告礼于殿陛。
闰六月己丑，[101]先刑部主事李瑜言：“刘基翊运之功，宜配享、袭封，与徐达并。”部议，以“赞画帷幄奇谋，恢复中原大计，基实为多。太祖尝召谕再三，许以世袭，丹书之誓俱存，铁券载在国史，伏愿今日兴亡继绝。”上允其议，并诏求常遇春、李文忠、汤和、邓愈后，皆许传袭。
乙巳，彗星见于东井。
辛亥，[102]少保、大学士谢迁卒。讣闻，上为辍朝，赐祭九坛，遣官营葬。赠太傅，谥文正。
迁，馀姚人。学识纯正，有大臣风节。弘治间，与刘健、李东阳同心辅政，一时称为贤相。
七月壬子，[103]直隶巡按胡体干言：“浙西诸水，苏、松最居下流，即禹贡三江入海故迹。但今娄江、吴淞江已失故道，言者以为欲治水利，宜开二江，二江通则三江入海之故迹可复矣。至若苏州一府，以千里之地，纳诸路之水，东通大海，北通长江。其泄水也有川，今者潮汐迅疾，冲荡沙泥，而昔之开者已淤；其容水也有区，今者茭芦丛蔚，淀淀灰土，而昔之深者已浅。故水无所潴泄，泛滥为患。今欲疏治之，其策有六：一曰开泄水之川，二曰浚容水之湖，三曰杀上流之势，四曰决下流之壑，五曰挑潮涨之沙，六曰立治田之规。又须专设督理之官，如今之右通政何栋、副使陈文沛，昔治水吴中，才称干济，宜当擢任。”诏可。
八月甲辰，[104]陕西总制王琼，以甘露降于固原，采取以献。因言：“陕西天旱民饥，流徙者众。愿以甘露降祥而感上天，以旱干为灾而恤下民。亟请廷臣大施赈恤，以上应天眷，茂膺景福。”上令户部多方详议，赐琼等金币。
〈按：奏甘露则近于谀，奏民饥则近于忠。琼于甘露之中而寓民饥之意，使世庙欣之而议赈。是或纳纳自牖之说也。故臣尚有取焉。〉
少保、大学士桂萼卒。赠太傅，谥文襄。
萼，安仁县人。志远才疏，不适于用。与张孚敬尤密，比末年，二人亦远相失。至是有遗表谢恩，上览而悲之。
丁未，上御豳风亭，召大学士翟銮、礼部尚书李时，右都御史汪𬭎，谕曰：“兹当秋成之期，与卿等同观收获。”时等对曰：“皇上务农重本，自足以风励天下。”
观获毕，复谕曰：“农之劳苦见于纸上，不如亲见之为真。我圣祖尝有训曰：‘衣帛当思织妇之劳，食粟当念农夫之苦。’以此观之，果为粒粒皆辛苦也。”时曰：“皇上真知稼穑之艰难。”
上命赐诸臣宴。宴毕，上御无逸殿之东室，又曰：“无逸殿之作，虽以劝农，而讲学亦在其中。经筵日讲官仍各进讲七月诗、无逸书各一篇。”
九月癸丑，修撰姚涞请黜元世祖，以正祀典。部议：“以夷而进于中国，则中国之亦春秋与善之意。宜遵旧制，庙祀如故。”上从部议。
庚申，帝王庙工成。
丙寅，以李时兼文渊阁大学士，入阁办事。
己巳，上幸西苑仁寿宫，召翟銮、李时、汪铉、夏言等入见。上曰：“陕西饥荒，已遣户部侍郎叶相赈济，今相病，宜何所处？”又问：“吏部侍郎唐龙如何？”众皆称其才，遂用龙。上复召诸臣言，曰：“吏部事重，龙去，一侍郎岂能胜任？卿等可从公推举。朕欲用王时中为刑部，王宪为兵部，取王琼为吏部，[105]就令龙代琼总制。”銮等对曰：“圣见允当，令龙亟赴任。”
十月癸未，初建钦天阁以覆钦天记诵碑，追先阁以覆祖德诗碑。
甲申，诏罢改迁陵寝之议。
赐修撰伦以训等恭和祖德诗及钦天记诵。[106]
丁酉，晋王知烊，性至孝，事嫡母郝妃及生母彭氏甚谨。母妃薨，号痛几绝，执丧尽礼，有素芝产于寝宫，白鹤盘旋祭所，人以为孝感所致。
十一月癸亥，盱眙县何雄有二女，长年十七，次年十二。岁饥，雄欲以二女为人婢妾，又欲出归乐户为娼。二女泣，不从，以死自誓。雄强之，二女夜潜出；以帛相系于手，俱投水死。事闻，诏立祠，赐额“双贞”。
十二月辛丑，[107]御史杨宜言：“迩者沙汰生员之令一下，而督学使者奉行过刻。少者以文辞见黜，长者以齿貌不容，沮父兄教子弟之念，驱衣冠为田野之佣。且史册所载，有增广生员，增制学舍者矣；有沙汰天下僧尼者矣，未闻有沙汰生员之名也。乞明诏所司，加意作养，毋以黜退为功。”上从之。
嘉靖十一年壬辰春正月庚戌朔。庚午，户部尚书李瓒卒。
辛未，始行祈谷礼。
丁丑，南京户部尚书邓璋卒。赐祭葬，赠太子太保。
璋，涿州人。为逆瑾所构下狱，后瑾诛出之，致仕。仍抚河南，计剿流贼，总制陕西，击败套虏，[108]经略哈密、土鲁番，遂致纳款，前后以功屡受敕奖。
戊寅，[109]诏大同等边立义冢。凡阵亡军民及凶岁死亡无主者，俱令有司收瘗，仍降文谕祭。从御史徐汝圭奏也。
二月己酉，[110]召还大学士张孚敬，先具疏驰谢。上优诏报闻。
三月庚戌，以献皇所制含春堂诗、传、训三篇御书大篆，上所制祖德诗、敬四箴、[111]钦天记诵及内府书籍赐尚书王琼、王宪等。
戊辰，上御奉天殿，赐林大钦等三百二十人进士及第、出身有差。
四月癸巳，金星昼见。
五月庚戌，吏部言：“顷奉三途并用明旨，诚立贤无方之意。第抚、按所荐者，进士常十之七八，举人才百之二三，岁贡则绝不齿及，虽欲并用，何由凭据？请令抚、按，无问举人、岁贡，拔其优异者以荐，本部核实奏请。”诏可。
丙子，原任太子太保、吏部尚书方献夫应召，诏同张孚敬等内阁办事。
六月己卯，[112]户部覆御史张惟恕奏：“国家屯政、疆界、册籍俱已定正，迩来疆界混冒，册籍不明，田归豪室，赋累贫军，大非分屯之旧。宜及今蠧坏之初，比照民田黄册事体，凡屯田岁入悉登册籍，人给一券，十年一查。”上是其言。
甲申，诏封刘基九世孙瑜为诚意伯，予诰券，世袭。
戊戌，御史徐汝圭上兵食疏，言：“延绥宜漕石州、保德之粟，自黄河而上。楚粟由郧阳，汴粟由汉中，以达于陕。宣、大宜二麦将登，多方籴置，及转籴山西、山东、河南。三边则西运易州，南运郓城，北运居庸，以为紫荆、倒马、白羊等口之备。皆当招商赁车，给食于官。兵，西路万全右卫、怀安卫，与天城、阳和相近，宜选补于此，以为临期之援。东路永宁等处则护卫宣府，以为调遣之援。北直隶八府责令召募勇敢，设法练习，以为关边远近之援。榆林、山、陕游兵，各于本处分头遥制。如此则粮有馀备，兵有军力，一旦有警，从容调发，不至如曩时之烦扰矣。”报可。
七月壬子，南京兵部尚书王廷相条陈江防事宜：“一留太仓兵备一员，督理海滨，以备盗。一禁沙船兴贩私盐，[113]使之肆其摽掠。一港口要害之地，宜复置巡船。一督捕操江，以时巡历江道。其新江口，宜设官军，以听调遣。”得旨：“兵备官不必设，馀如议行。”
壬戌，广东佥事龚大稔劾奏吏部尚书方献夫及守制詹事霍韬家居笼利、投献等事。献夫自辩。上优诏答之，令大稔回籍闲住，黜为民。
丙寅，太子太保、吏部尚书王琼卒。赠少保，谥恭襄。
琼，倜傥多大节，居官所至有声，遇事敢为，应机立断。初若不经思者，然所指挥即的然可经久不易。正德末年，天下多事，琼典本兵多所调度。逆濠之变，慷慨陈计，中外恃以无恐。抚定羌夷，中固封守，西陲允赖，特任数御，物陷于倾，巧士亦以此少之。
八月己卯，[114]彗星见东井，芒长尺馀，后东北行，历天津，星宿芒渐长至丈馀，扫太微垣诸星及角宿天门至十二月甲戌，凡一百十五日而灭。
黄河决鱼台。河道都御史戴时宗欲弃鱼台为受水之渠，因而导之，使入昭阳湖，过新开河，出留城金沟、境山等处，乃易为力。诏廷臣会议。
乙未，侍讲学士廖道南陈二议：
一曰复史记。“左史记事，右史记言，古制皆然。太祖之设起居注，仁宗之开弘文馆，并师此意。自宣德后，相权重，史职轻，而起居注遂废矣。今宜选翰林中学识优异者，俾兼起居，日记言动，以至邦有大政，民有大眚，皆令书之，则史职不为虚设矣。”
二曰储史官。“昔太祖开文华殿，选诸进士读中秘书，以学士教之，当时如解缙辈，并为名臣，有裨治体。成祖谕曾棨等以立志须远大之语，而是科得人最盛，近乃废而不讲，使匪人备员。宜令九卿、科道官各举所知，凡学问该博、敦行孝友者，召试馆职，则史官不至缺人矣。”
上嘉其言，下所司知之。
辛丑，礼科给事中魏良弼引占书上言：“彗星晨见东方，是君臣争明；彗孛入井，奸臣在侧，张孚敬窃弄威权，骄恣专横，天星示异，实惟所召，乞亟罢免。”疏入，报闻。孚敬奏辩，亦报闻。
于是兵科给事中秦鏊劾“孚敬强辩饰奸，娼嫉愈甚。不去孚敬，天意终不可回也。”上览奏曰：“秦鏊之言，实出忠谠。”令孚敬自陈状，准致仕去。
九月己酉，户部尚书边贡卒。
贡，历城人。工于诗，与北地李梦阳、何景明力追古作，一变至雅。然眈于诗酒，宪臣劾其居官不事事，而海内文士争向慕之。
丁巳，讲官侍读学士吴惠、郭维藩进讲。惠言：“省无益之费，罢得已之役。”维藩言：“去操切更张之弊，务敦厚博大之体。”上谕李时问之，令条列以闻。惠言：“今民穷财尽，而宫殿兴作不已，采木、烧砖，大为川、广、苏、常之患，此宜停罢。各省岁办物料，宜致有司准以折色解京，从宜置办，毋使民困于征解之苦，此宜节省。”维藩言：“士风渐漓，以更张为变通，以安静为迂阔，以严急为才干，以宽厚为无能。乞于各衙门条陈之言，择其筹虑深长可经久者，方赐施行，毋徇操切之论，致使求人太过，立法太严。”疏上，各报闻。二臣有所指切，上亦不罪也。[115]
庚申，上召见辅臣李时等于文华西室，谕以星变修省之意。时条陈三事：
一曰务安静。言“宜敕群僚，遵奉旧章，各安职守，勿过论以为高，勿趋利以竞进。”
二曰惜人才。言“臣工触冒刑章者，或出于朴忠，发于狂直；或昧于变通，失于过误。乞敕吏部，非坐赃滥者，稍加甄别，庶乎人材保全。”
三曰慎刑狱。言“近日刑官深刻自明，锻炼求合。事本不大而重参两请，事实无干而罗织逮系。乞敕法司，痛革前弊，苛刻者奏请除名，淹滞者考核降调，则钦恤之仁达于天下，而灾沴可弭矣。”
上令从实举行。
十月丙申，[116]御史郭弘化以“彗出东井，必土木烦兴所致。请停不急之工，罢采木、采珠之令，则彗灭而前星耀矣。”户部尚书许赞言：“弘化言宜听。”上怒，黜为民。
直隶巡按冯恩上疏言：“张孚敬之奸久露，汪𬭎、方献夫之奸不测。陛下去张孚敬而不去此二人，天下之事未可知也。臣谓张孚敬根本之彗也，汪𬭎腹心之彗也，方献夫门庭之彗也。三彗不去，则百官不和。”疏上，命锦衣卫官纽械来京问。
嘉靖十二年癸巳春正月丙午，[117]河南巡抚吴山获白鹿于灵宝县，以献。礼部尚书夏言请告献太庙、世庙。许之。
丙辰，遣鸿胪寺少卿陈璋，召致仕大学士张孚敬复任。
己巳，自去岁十月以来，蓟镇、渤海所、大峪关等处，时有零虏窥犯，悉以望前后月明时昏进晓出。初未敢深入。十一月中，虏四五骑掠镇虏墩。时千户谷寿、百户郭祥，率众百馀人袭之，出塞十馀里，陷虏伏中而殁。虏益无忌，由冬及春，入寇无虑十四五次，每入不过数十人，或经日不去。分守密云参将袁继勋，巽软特甚，拥众闭垒，任虏纵横。军有愤而请战者，辄割其耳。虏知其不足惮，徜徉去来，昌平、怀柔、密云间甚被其害。上诏捕继勋下狱，罪以首论。
辛未，左都御史王璟卒。
璟，沂州人。性和易，所历多宪职，不以风裁自著，而人称为长者。卒，谥恭靖。
二月辛巳，[118]土鲁番坛满速儿以三事奏请：“一欲治先任都御史陈九畴罪；二欲遣人和番；三欲归彼降人牙木兰。”兵部言：“黜夷渎奏，渐不可长。请传谕，宜修职贡，毋得招谴。”
甲午，礼部左侍郎湛若水进所辑古文小学，上褒答之。
庚子，户部尚书孙交卒。
交，钟祥县人。志行修洁，识量宏远。居官务举其职，无所逊避，故所至称贤。其再典户部，承正德末年公私匮乏之馀，裁冗食，立经制，及致仕二十馀年，清标耆德，卓然为海内望云。
三月乙巳，初开经筵。
壬子，礼部尚书夏言撰述四郊礼仪疏以上。上览之，褒其爱君守正，著集精详，名其书为郊礼通典，赐言白金、袭衣、彩段。
丙辰，上临幸太学，释奠先师孔子，以大学士李时等分献，遣侍郎周用祭启圣公。礼成，上御彝伦堂，祭酒林文俊讲虞书益稷篇，司业马汝骥讲易颐卦，赐坐。讲毕，上宣谕诸生曰：“治平之道，备在六经。诸生宜讲求力行，以资治化。”
戊午，[119]衍圣公孔闻韶率三氏子孙，祭酒林文俊率学宫诸生，上表谢恩。上赐闻韶以下衣带，文俊以下袭衣、宝钞，仍赐宴于礼部。
五月丙辰，[120]礼部尚书夏言言：“大雩之祀，宜奏云门之舞。云门者，乃帝尧之乐，取其云出天气，雨出地气也。”
六月辛巳，彗星见于五车，芒长五尺馀，尾指西南。己亥，彗星扫大陵及天大将军，芒长丈馀。
七月庚午，上以翰林侍从人少，诏吏部博求方正有学术为众望所归者充其选。于是部臣疏吏部考功司主事唐顺之为翰林编修。以顺之等十人名上，诏七人改补如拟，三人报罢。
八月辛未朔，日有食之。
癸酉，都御史王廷相因考察差回御史条例六事以闻：“一御史职在除奸革弊。今天下官邪民玩甚矣，而御史出巡，祇作威福以耸观听，罔事咨询以察下情。自今按部但有奸弊发觉，即置之法，以肃风纪。
一御史职在申冤理枉。今权门利害如响，富室财贿通神，钝口夺于佞词，人命轻于酷吏，故多偏滥。自今务虚心推鞫，[121]但有冤狱，弗拘成案，即与辨明。
一御史职在激浊扬清。近所奏荐，不问人品高下心术真妄，第取趋承供张之办，给者以为能。至于论劾，类以一二质讷少文者塞责，其奸贪蠧耗反以私意掩之。自今宜核实考察，举刺必合公议。
一御史所奏、勘合公文类，皆重大事情。及官民冤状，其漫无才智者悉废阁不省；而利巧偏私者，每遇事干利害，即推避稽留，以致竟无归。自今须一一勘明销缴，其最后二月付之代者勘报。
一御史责在清修简静。迩者，按部所出，导从如云，而又多挟属吏，供亿不赀。自今宜省约骑从，禁止迎送，属吏亦毋越境参随，以为民扰。
一抚、按责在协和共襄王事。迩者，动以小忿遂致构嫌，多以按臣不逊致之。自今按臣之于抚臣，无论佥、副必侧坐后班，以正体统。其有不逊如故者，即以不谙宪体奏请降调。”上嘉之。
己丑，[122]皇上第一子生。
乙未，[123]以皇嗣生，诏告天下。
九月壬寅，[124]荐西苑新稻于内殿。
戊申，召礼部考皇子庙见，命名诸仪。因敕曰：“皇子命名，本朝皆有敕谕。夫方未一岁，尚不知事，而赐之敕，是虚文也。不如待其知事，然后教之。又礼曰：‘父命之名。’朕又思之，必当告于祖考，然后可以命子。”夏言曰：“命名之日，仿古人见子之仪，特发一二天语，而赐之名，不用降敕。至告于祖庙而后命子，亦宜创制，以备一代之礼，垂法万世。”
〈按：降之敕谕者，是周家衣裳、弄璋之意，重之也，祖制之善也。先告于祖而后命之名者，是承前启后之义，尊之也，世宗之善也。〉
十月丙子，[125]诏逮建昌侯张延龄下刑部狱论死；革昌国公张鹤龄爵，降南京锦衣卫指挥同知，带俸闲住。
鹤龄、延龄皆慈寿皇太后弟，先朝凭借宠灵，恣肆骄横。正德中，日者曹祖，有子鼎，为延龄奴，父子不相能，祖奏延龄等与子鼎阴谋不轨。指挥司聪负延龄五百金，索之急，遂拾曹祖所首事为疏，以讦延龄。事下刑部勘。鞫得擅买违制田宅及杖杀僧、婢，司聪事有证。其阴谋不轨事，岁远无证验。尚书聂贤等以应议亲臣具狱。辞谳上，上怒曰：“延龄罪在十恶，其迹甚明，宜从重罪。第告变人亡，无从质证，今但以多杀无辜、僭肆不法之罪诛之。鹤龄同恶相济，姑革其爵。聂贤不奉公秉法，姑夺俸半年。”
是夜，流星如盏大，赤色，光明照地，起自中台东北，行至近浊尾迹，化为白气而散，四方大小流星，纵横交行，至晓乃息。
十一月癸丑，大学士翟銮以守制去位。以上所赐银图书二颗奏进内府，[126]一曰“清谨学士”，一曰“绳愆辅德”。[127]
十二月丁亥，礼部奏：“今年灾异，地震八，星陨有声三，天鼓鸣一，雷震杀人一，火灾一。山东平山卫民家牛生犊，身有文，前两足及尾皆成鳞甲，中皆毳毛。贵州安南卫民家生一男，两头四手四足。”奏上，报闻。
礼臣复言：“类奏灾异，累朝旧规。历年以来，申饬修省。今圣德谦冲，似蒙采听，而于臣工无所施行，将谓陛下以灾异为讳，恐非所以克谨天戒也。”上报以“敢不修省。仍戒臣工，毋得视为故事。”

============================================================

明世宗实录 卷2
==================================================

嘉靖十三年甲午春正月戊戌朔。
癸卯，废皇后张氏。
壬子，[1]册立德妃方氏为皇后。
甲子，总理河道副都御史朱裳会工部郎中郑秉聪、杨廷伟等言：[2]“孙家渡、涡河口二支，俱出怀远县，会淮流至凤阳县，经皇陵及寿春王陵至泗州，经祖陵。夫皇陵高，去河远，无可虑者，而祖陵东西南三面距河，寿春王陵尤为迫近，屡有渰没。今宜于祖陵筑土堤以遏泛滥，寿春王陵砌石岸以防冲决，此系事体重大，不敢轻举。至清江浦口，正黄、淮合流之所，二河水涨，漫入河口，以致淤塞，沮坏粮运。今宜濬使深广而又筑堤以防水涨， [3]筑坝以护行舟，皆不可缓。往时淮水独流入海，而海口又有套流，安东上下又有涧河、马逻港以分水入海。[4]今黄河汇入于淮， [5]水势已非其旧，而涧河、马逻港及海口诸套俱已淹塞，不能速泄，下壅上溢，梗塞运道。宜将沟港次第开濬，[6]海口套沙，多置龙爪船往来爬荡，广入海之路，此所谓杀其下流者也。
河出鱼台，虽云利漕，然未有数十年不变者。一旦他徙，则徐、沛南北必致干涸。宜大濬山东诸泉以汇于汶河， [7]筑南旺湖堤、闸、坝以通蓄泄，则徐、沛之渠不患干涸，虽他日岔河之口塞，亦非所虑矣。”从之。
二月癸酉，兵部以“大同乱卒未平，又有虏警，请差给事中六人、兵部司官六人分诣各边，召募勇敢，以资军实。”报可。
兵科都给事中曾汴言：“边事孔棘，请令廷臣各荐举将材。起都督马永用之。”且言：“团营重务，王宪职任本兵，势难兼摄。今边报旁午，营务视昔加重，请改左都王廷相提督，令宪专心部事。”从之。
己丑，大同郎中詹荣有机略，密与指挥纪振、游击戴濂等相与血盟讨贼。乃阳命军校士庶状诣总制刘清源、总兵郤永、巡抚樊继祖、巡按苏佑，为黄镇等乞原，而阴以荣谋告继祖，问计所出。谓马昇、杨麟为叛军所逼，非其心，且昇威行城中，今势蹙亦思自勉，诚贷其死，令讨贼自效，即贼可尽，第须捐数千金以募死士耳。继祖许诺，以其谋告清源，清源业已解任，欲收后功，乃檄荣以三千金付昇。[8] 会张瓒亦遣副总兵梁震乘隙入城，主事楚书复备以癸酉德音，檄示城内，于是宗室、官生人等出城迎震、书入谕，欢声雷动。其夕，昇、麟遂擒黄镇等九人，斩之。次日，继祖轻车赴镇，复斩首恶许章等二十六人，馀无所问。瓒至，与苏佑集诸文武将佐，置酒高会，自是大定，无不室家相庆。
闰二月癸卯，荫前江西副使、赠礼部尚书许逵子珫为国子生。
癸丑，直隶巡按王朝用言：“屯田旧例：私相卖买者，军民皆发极边充军，价业没官。行之已久，人心帖服。近因清军御史鲍象贤奏请，‘止令首正还主，价不入官，人不治罪。’遂致妄肆告争，请如旧例。”从之。
庚申，金星昼见，自去岁十一月至是日，光耀与日争明。
三月丙申，上出御制祭祀记一百九十八道，谕礼部：“凡内阁、府、部、寺、院、翰林、春坊及诸衙门，各令分给。”
四月乙巳，先是户科都给事中管怀理言：[9]“国初军饷多倚办于屯、盐。今屯田不兴，其弊有四：胡马充斥疆场，戒严时不能耕也；牛种不给，力不能耕也；丁壮亡徙，人无以耕也；套为虏有，虏反居内，田反居外，势不敢耕也。管屯者犹按籍征赋，计非扣减月粮，则照丁赔补，无屯之利，有屯之害。屯何自而兴乎？必责令各边募军，给事中会同抚、按亲历边境，相度地形，某田可以摭耕，某田可以设备。或创建卫所，或增饬垣墙，绘图贴说具奏。其屯丁，或因土著，或募新军，或徙附近，设法安置，给以牛种，暂免徭赋，待开垦成熟，然后收租，安边足用，计无逾此。
盐法大坏，其难有六：开中不时，米价腾贵，召籴之难也；势豪大家，利权专擅，报中之难也；官司刑罚，吏胥侵索，输纳之难也；定价太昂，利不偿本，取赢之难也；[10]下场挨掣，动以数年，守支之难也；私盐四出，官盐壅滞，市易之难也。司盐者因设馀盐以佐之，馀盐利厚，商固乐从，然不以开边而以解部，虽岁入钜万，何益军需乎？尝考祖宗时，商人中盐，纳价甚轻，而灶丁煎盐，工本甚厚。今盐价十倍于前，而工本不能十一，何以禁私盐使不行也？故欲通盐法，须先处馀盐；而欲处馀盐，必多减正价。大低正盐贱则私盐自息，私盐息则正盐自行。宜定正盐一引价或五钱或四钱，馀盐一引或一钱五分或一钱，不必解赴太仓，俱令开边中纳。正盐给以引目，下场关支；馀盐给以小票，商自收买。每正盐一引，许中馀盐三四引，以尽收为度。如此则正盐价轻，既利于商；馀盐收尽，又利于灶；未有商灶俱利而国课不充者也。”得旨，限三月内查报。
〈按：屯、盐利害，关于边储。至正德末，而两法俱坏，边储告匮久矣。往时谈者，类皆苟且无当，惟管怀理一疏，曲尽事情，使司屯、司盐者如其说，岂非富强之大计乎？而终未见其克复旧制，岂狃于因循之过乎？可慨已！〉
丙午，诏旌表神武左卫舍人许绅继妻叶氏贞节。叶氏以家贫夫妇相携投通州，探亲不遇，绅病死于道。叶氏守尸恸哭，[11]绝食十有馀日，人往来者哀而馈之食，并拒不受，竟死夫傍。
五月癸未， [12]南京户部尚书许诰卒。谥庄敏。
诰，灵宝县人。前吏部尚书进之子，志气豪迈，行谊修洁。所著有通鉴前编、图书管见、太极论、道统源流。虽未臻要理，而笃志好学，益振其家声云。
癸巳，上召张孚敬、李时入见。以黄纸御书宣宗章皇帝阅舆地图诗一章、白纸御书恭和舆地图诗一章，以示孚敬等。
次日，孚敬等具疏称谢。上报闻。
甲午，初，礼部左侍郎黄绾至大同，左右随从悉用大同人，宗室军民迎道诉官军暴掠，投牒且数百，绾绝不问叛军事，众心稍安。有阚钺、薛源、杨月者，为叛卒使虏，会事平，留虏中。至是钺自虏归，绾执而付之法，反侧子遂藉藉有流言。绾因大集军民，谕以祸福，责其怙乱，众誓无有。又有请招源、月归者，恐留虏遗祸。绾曰：“此辈悉庸奴，何能为中国患！”是时，诸叛卒方挟虏以恐喝内地，要中国招之。已而闻绾令大沮，往往向墩卒诉虏虐己，号泣而去。百姓知绾足恃，凡前罹叛卒害者，始麕至陈牒，绾徉不应，而密以牒授给赈官，令阴核实，刻期遣卒四捕，获首恶王福胜等。有尚钦者，曾杀一家三人，惧不免，夜乃鸣金倡乱，无一人应者，遂被擒。绾出未获首恶郭经等名图形，悬榜以捕。于是镇城军民始欣欣鼓舞，知不复为诖误累矣。
绾乃上疏言：“大同之所以屡变者，始由于情罪不明，终成于猜疑不解。臣于王福胜则设法密擒，以正典刑；于郭经等则书名图形，榜示擒捕。人患其急而走虏，为疆圉忧，不知此辈非能使虏去来。今若招之使来，贷之则失刑，杀之则不信，不如听其自逃，而执其不获脱者，俾其不敢入镇城，斯善矣。”部覆如议。继又疏：“编次保甲，令其互察奸宄。仍立社学，令军民子弟择师，以教作兴礼义之风，以潜销非僻之习。”部以“所奏实防奸易俗要务。”从之。
〈按：边鄙之内，叛卒纵横，虏情叵测，故军民无所倚，反有从叛卒者，叛卒有所助，反有喝军民者。苟不得其人以控制之，则内外交乱，何有纪极。大同川原平衍，逼近套虏，而虏易入寇，最难守者。前无论已，即嘉靖元年，以告粮之故，而致众之哗噪，提督欲徇之，兵部欲抚之，卒从提督，时犹情罪易明，而猜疑未起也。黄绾一至，军民投牒以讼叛卒矣，叛卒使虏以危军民矣。使其先问叛卒，则从叛者人皆自危，将鼓众以为乱。又使诛叛不密，则首乱者各有固志，将岁月之淹留，未可旦夕底平也。绾则始而不准投牒，既以安众人之心，终而密授赈官，遂以得首从之实。首恶者诛之，未获者图形以捕之，使虏者不追而听之，卒之王福胜授首，薛源、杨月号泣，而军民奠安，昔人所谓“处置得宜，能服其心”也。继又编保甲、立社学，令奸宄无所容，而军民渐消其非僻，是真得防御久安之策者，其大同之长城乎！今宁夏之乱，非大同比，前有黄河，后枕贺兰，其险何如也？东旸、[13]哱贼，智勇兼全，其黠何如也？钩引北虏、套虏为左右手，非薛源、杨月为虏所暴虐者，其势何如也？中国乃泄泄然，曾无如绾之镇静，如绾之密谋，虏以计款我，而遽欲撤兵，宁不抱杞人之忧乎？〉
六月丁酉，总制三边唐龙奏：“二月间，虏酋吉囊、俺答入犯延绥，副总兵梁震等帅师败之于偏头关，斩首五十三级，夺获甚众。”上嘉诸臣劳勚，命赏龙等有差。
辛酉，南京守备太监李瓒等奏：“南京太庙灾，前后殿及东西庑、神厨库俱毁。”上曰：“南京祖宗重地，宗庙犹重，朕闻灾变，不胜惊惕。诸司有事关修省者，各条具以闻。”
七月丁卯，上以南京庙灾，是日子刻行告天礼于殿陛，毕即诣太庙，恭慰神御。
先是上谕内阁曰：“慰庙之礼，有谓必待择日斋沐乃可举行，此礼之常者。今因灾而祭，礼之变也。譬之人或遇灾，子必奔诸父母，所以慰安之，奚待正衣冠而后行。卿等宜知之。”
丁丑，先是上谕内阁曰：“祖宗御容、宝训、宝录，宜有尊崇之所。”命内阁同工部诸臣建造南内。上亲临定制，如南京斋宫，用砖石团甃，阁上奉御容，阁下藏训、录。
八月乙未，直隶巡按李禩奏：“凤阳连岁旱疫，民多亡徙。请敕有司查勘荒田，招集流民，给以牛种，督劝耕垦，仍免其逋负，岁祲则量加赈济。”户部奏：“垦田劝课之法，宜通行天下。”从之。
丙申，先是各边镇守太监及总兵等官俱有养廉地土，已奉旨退还。时武定侯郭勋请仍给之。大同巡抚樊继祖言：“前项地土，给民佃种，征租济边，不得复与。”从之。
直隶巡按李禩言：“江北之军有京操而无漕运，江南之军有漕运而无京操，独凤阳军卫且运且操，劳苦为甚。且陵寝、高墙皆在其地，而又无城池之限，其见在巡守者仅二千耳，卒然有警，谁与御之？请遣凤阳八卫京操三分之一，以备缓急。”报可。
丁未，召礼部尚书夏言至平台，令宣示各衙门，议南京建庙事宜。众议以“南京原有奉先殿，其朝夕香火，自当合并，供奉如常”。从之。
九月丙寅，初，上于文华殿后建九五斋恭默室，为祭祀斋居之所，至是讫。上命辅臣以诗纪其事，张孚敬、李时各上五言诗四章。
辛未，上拟建九庙。议于太庙南左为三昭庙，与文祖、世室而四，右为三穆庙。
上以世室当隆其制。夏言等议：“世室前殿视群庙崇四尺其奇，寝殿视群寝祟三尺有奇。”上报允。
十月辛酉，初，[14]真人邵元节得请驰驿还山，中途奏：“鲁桥驿驿丞矫抗，李员外悬内阁牌，复为其舟人侵侮，乞赐恳究。”上命锦衣卫逮驿丞及李员外赴京听问。李员外者，大学士李时弟旼也，元节为不知者而奏之。时上章引罪，言：“舟中乃臣婿如皋县知县刘永准，遣遂臣女舟也。女痼疾思归，因弟旼之便，遂以附之，而家人无知，辄悬内阁牌，臣虽不知，臣之罪也。”上令安心供职。元节复上疏：“乞赐臣退伏山林。”得旨：“卿毋以小人欺辱之故，遂违命。”命选风力官赍敕，促令就道。仍令抚按趣之。
〈按：李时，辅臣也。元节，术士也。李旼，辅臣之弟、部属之吏也。古云“鼎铛尤有耳”，况旼为手足乎！元节恃宠凌人，敢于疏劾，而于驿丞乎何有？以是知左道之人不可轻宠，而元节无知乃一至是也。终之去其封号，而削其属籍，则一时之荣何足恃焉！〉
十一月甲子，兵部覆侍郎徐问奏陈武备八事：
一、预畿兵。以重声势。言：“顺天所属霸州、文安等处，人多勇悍，谙弓马，间聚为寇。宜令有司藉为乡兵，给以器械，而时时操习之。有警具奏调用，无事不得差占。”
二、练外兵，以为羽翼。言：“山东、山西、陕西等卫，俱为直隶而设，德州、宁山、潼关是也。承平既久，徒存虚名。宜令清查，其间逃故者勾补，老弱者汰去，而以丁壮者分为二班，募教师训练，择人统领。”
三、防制达官，以需调用。言：“保定各卫达官，虽服王化，夷性尚存。宜令巡抚加意抚恤，不必拘以常操，而于霜降开操之日，试其武艺，量加犒赏。即有小警，不得辄调，既以消其携贰之念，而又畜其敌忾之勇。”
四、区处屯丁，以防虏患。言：“宣、大、陕西各边近郊荒弃屯地宜查勘，种地丁民有城堡颓坏及近处丁少可并者，亟为合并修葺。”
五、经略边关，以防黠虏。言：“居庸、紫荆等关，皆虏所窥伺者。乞敕诸臣躬视险隘，有倾圮低薄者，随时增缮。”
六、鞭策武臣，以冀自效。言：“军职有犯常人监守自盗律该斩绞者，俱发边方立功。此例但当行于腹里地方，若宣、大、陕西有犯，不必定发他处，但听军门酌量声息调遣。杀贼有功，即与未减，屡试不效，乃从重治。”
七、专责委，以杜聚寇。言：“两京、诸省设兵备、江防、海道等官以弭盗。近来趋承抚、按，营理他务，以需迁转。宜令于原设要地驻札，简练兵勇，联属保甲，以弭盗安民为功，不得仍袭旧弊，养寇成乱。”
八、专内治，以杜衅端。言：“两广、云贵，蛮夷盘据，常为争忿。守边将吏不能抚驯，遇有小警，辄议征剿，往往贼未得而贻毒于民。自今宣威示信，一切自治，而慎防之。如各夷自作不靖，在两广则行雕剿之法；在云贵则行招抚之法。如贪功幸事、擅开边衅者，罪无赦。”
上允议。
丙寅，[15]上谕张孚敬曰：“九五斋书轴未成，精一堂牌额未悬，令东室绘‘敬一’二字及‘诚意正心’四字，西取汉文帝止辇受谏、唐太宗纳魏徵十思疏为图。”于是孚敬等恭诣恭默室，睹龙马、神龟、丹凤三图，复撰赐观文华殿颂及诗以进。上优诏答之。
辛未，[16]上在南郊斋宫自制大报歌一章，出示大学士张孚敬等，命和赞佐戒进之辞。孚敬等恭和之，留览。
辛巳，[17]初郭勋以张永故，有憾杨一清，乃乘霍韬劾奏一清，使永奴朱继宗告永弟容，[18]为飞语流禁中，容与一清俱得罪，继宗宥不问。自是告讦之风遂炽，容被奴告者三。郭麒思以倾容，主使闫纪，令其渎奏，后从重问报，中外大悦，而告讦者少衰。
癸未，侍读学士廖道南进九五斋恭默室颂二通，因请御制诗文，增入庙典。从之。
甲申，辅国将军成𨱓上疏言：“云中叛军之变，实贪官酷吏激而成之。乞清仕途，诛贪酷。”疏甚剀切，下吏部覆奏，言：“今日之弊，诚有如成𨱓所言者。自今抚、按考察各属，务自行体访，毋得假手雷同。所注考语，必凿凿据实，如某贪，必指其通贿科罚之迹；某酷，必指其非法虐害之刑；某贤，必著其奉公中法之略；某老、疾、罢软、不及、不谨，必书其误事废政之由，庶可得其实矣。”得旨允行。
嘉靖十四年乙未春正月壬戌朔，召辅臣张孚敬、李时、武定侯郭勋、尚书汪𬭎、夏言至文华殿，示以御制元旦诗一章，命赓之。
甲子，[19]上以天降瑞雪，谕阁臣暨礼官曰：“今日欲与卿等一见，但蒙天赐时玉耳。”礼部尚书夏言言： [20]“以时玉语雪，实前所未道，足为文训。”因作天赐时玉赋以献。[21]上曰：“卿赋以重君言，具见忠爱。”
壬午，[22]上谕张孚敬曰：“今拟建文祖庙为世室，则‘世庙’字当避。”孚敬曰：“似不可改。文世室须别为名耳。”言曰：“古者祖有功，宗有德。世室称太宗庙最当，其馀群庙不用宗字。”上曰：“群庙何称？”孚敬言：“皆以为当用本庙号，他日递迁，更牌额可也。”时曰：“不若用昭穆字，若曰昭一庙、昭二庙、昭三庙，穆亦如之。免迁易牌额。”上以为然，欲加一字，为昭第一庙。复问孚敬、[23]言“如何？”二臣谓：“仍用本庙号为重。”从之。
二月乙亥，始分建九庙，改建世庙，遣武定侯郭勋行祭告礼，奉安祧庙神主于奉先殿。
丁未，直隶提学方一桂请禁革冠服之非制者。上嘉其言，诏出榜晓谕，“但有犯禁并制鬻者，即执送法司问罪。”
己酉，编修唐顺之请回籍养病。上曰：“顺之方改史职，又属校对训、录，何辄以疾请？令以原职致仕，永不起用。”
庚戌，礼部以大行庄肃皇后谥为请，上命会议。孚敬以为宜用二字、四字。夏言、李时以为太少。王廷相以庄肃作配武宗，似应一体。霍韬以为累朝事例，今日所当遵。上不悦，以事嫂无如事母之理。再议，遂用六字，孝静庄肃惠安毅皇后。
〈按：武宗君临十有五年，而庄肃皇后与之母仪天下。今其薨也，遵累朝之例，为一体之规，如王廷相、霍韬所议是矣。即如孚敬继统不继嗣，则大统皇后独可议减乎？二字、四字与六字皆在皇后之下，字可减，则皇后亦当别乎？孚敬知逢世庙而忘武宗，似不可为训也。观世宗他日之言，曰：“即用十六字何害？乃至于礼部争辨。”则世庙固已心非之矣。〉
三月丁卯，上日讲毕，召辅臣张孚敬、李时，?于文华殿西室。因言：“今年选庶吉士，只用一人教习。”时曰：“此须重有德行者，不必专重文学。”上曰：“有德行者方可为人师范，文章是末艺耳。”时因荐学士蔡昂。上问：“前顾鼎臣教习如何？”曰：“老成停当。”
上复言：“六部也须得人，而吏部、都察院尤为紧要。”因博议诸臣，谓：“王廷相好，梁材甚正，聂贤、尤徤、秦金觉已衰矣。”复言：“王𬭎事无定见，昨考察未免亏人。”孚敬曰：“𬭎近在部，时与霍韬争辩。”上曰：“𬭎终达事宜，若韬作尚书，部事须尽坏耳。”时因请举先朝午朝之典。上曰：“先朝仍有晚朝之仪。”孚敬曰：“午朝骤难复，不若时尝宣召大臣于文华殿质问政事。”时曰：“不但质问政事，亦可知人贤否。皇上天资英明，臣下有一言欺蔽，无不觉者。臣等亦在厕侍班。”上曰：“也着科道官侍，廷试后举行。”
〈按：庶吉士之选，为储辅计也。使教习徒以文辞而已，则所得必非厚重之士。晚朝之设，为谘访计也。使侍班徒以大臣为能，则所议必有遗漏之諐。我世祖以文章为末艺，而德行可为师范；以大臣侍班，而欲令科道官同侍，其见远矣。昔成周辅相，左右前后莫非正人，而问其为职，惟以德义为主。唐太宗令谏官随宰相入阁议事，而有失辄令匡谏，大意同。盖有得于古帝王之懿训乎！〉
丁丑，上以祀天重器始成，召辅臣同赴重华殿瞻看，命各为赋以纪之，曰奉制纪乐赋。上亲洒宸翰，作纪乐同述诗一章、序一篇。汪𬭎请命名刊布。[24]上钦定为御作诗。
武定侯郭勋、吏部尚书汪𬭎，数以事相左，遂成隙，上疏相攻。上手谕勋，褒其祗慎，勉其协恭，以称简任。于𬭎则责其动有纷扰，甚负委任，仍以“自今宜亲君子，远小人，勿效前为”戒之。
辛巳，大学士张孚敬以疾给假。上曰：“孚敬欲求静养，非尽屏诸事。其何能静？”李时曰：“此末疾也，刻日可愈。”上曰：“孚敬阁中专决，卿与争否？”时曰：“机务至重，臣岂敢不争。第孚敬至刚，一时难入，比委曲讲究，卒亦未尝不从。”上曰：“昔杨一清言彼性是如此。且如庄肃皇后谥号，即用十二字何害？乃至于礼部争辩。”时曰：“孚敬亦止以弟嫂与子母不同，亦是忠爱。”上曰：“忠爱固然，不无执拗耳。且彼不爱惜人才，所以多怨。兹内阁缺人，朕欲取旧老费宏来与卿相处，如何？”时逊谢，称善。又问太仓积贮，时曰：“闻颇充嬴，由革冗员多也。”上曰：“此是即位诏书所革，乃杨廷和之绩不可泯者。廷和殊有才，第非辅弼器耳。”
甲申，宁夏镇巡张文魁等奏：“虏酋吉囊、俺答等纠集大众于河西、花马池等处住牧，意图入寇。本镇兴武营并延绥干沟一带边墙俱应修筑，第该镇官军劳惫已甚，不任兴作。乞照杨一清议，量起内郡民夫充役，及发帑银济用，更调邻镇兵马并力备御。”报可。
四月辛卯，张孚敬以疾在告。上遣中官斋药饵及手扎谕之，曰：“昨李时具言卿病苦状。朕惟近古之君有剪须燎大臣疾者，朕居常合药数味，自饮辄效，兹为卿择清心宁神驱火保肺者为一服，以此得愈，庶慰朕念，亦见朕意。”
乙未，初荐新麦于内殿，赐百官麦饼。张孚敬、李时奏曰：“四月八日，例赐百官。不落夹者，相沿佛氏之礼，于礼无据。及考月令，是月荐麦寝庙，盖重五谷之先以荐新也。兹蒙圣谕，仰见皇上据经析礼，不因故习，得先王遗意，可垂万世，请著为令。”上许之。
先壬辰，上亲策贡士于奉天殿。至丙申，赐贡士韩应龙等进士及第、出身有差。是日读卷毕，降圣谕曰：“其上一卷，正合题意。夫周道善而备，朕所取法。其上三卷，说‘仁基之，礼成之’，亦甚得其意。其上四卷，论仁、敬，夫敬而能仁，可以保治矣。其上二卷，泛而滞于行。其下二卷却谠，虽与题不合，然言及时事，故朕取之，可二甲首。”
是科所得孙陞、赵贞吉、敖铣、马从谦、薛应旗、刘绘、王维桢、曹亨。
〈按：史臣谓：“自有制科以来，朝廷策士未有亲承圣问、躬自披阅如是举者。”夫制科之策，乃臣子见君第一义，是先资自献以成其信者，往时皆出于廷臣所评，然不若圣明亲问亲阅，可以裨启沃而广设施。世庙经筵日讲，义理渐融，政体渐熟，故评品各得其当。吁，学之有系于君也大矣！〉
己亥，辽东巡按曾铣、按部金复， [25]） 闻辽阳军变，亟行副总兵李鉴揭榜安抚，凡众所不便者悉罢之，命将吏督诸军操守如故。于是乱军稍稍就约束，城门始开，游击高大恩自投于狱。铣遂按辽阳，分部将士，昼夜守九门，非时巡警，惩其饮酒喧哗者，遂参都指挥刘尚德逢迎吕经失抚字状，而为乱军乞原。都察院以铣议欠当，欲求为首者以正其罪。兵部终以铣议为是，请即“悬榜安谕，操备如故。其开端数人，听巡按查实逮问。”上从部议。
丙午，辽东巡抚吕经既得报还，入广宁治装。都指挥袁璘素谄事经，[26]拟扣诸军月粮草料为饰装。其悍卒于蛮儿等狃辽阳前事，鼓众倡乱，知系狱张孝儿怨经，乃劫出狱，率众持梃排院门而入，执经数某罪，同娼妇桎梏之，凡公牒私箧纵火爇之，延烧公署及儒学东庑，一时俱烬，[27]取经窘辱备至，复系于狱。遂胁管粮郎中李钦昊及镇守太监王纯具奏。
侍郎黄宗明言：“前者辽阳之变，固生于有激。今重赋苦役皆已改正矣，[28]乃嚣然而起，谁复激之？此于法不宜复宽贷。请令新巡抚韩邦奇督兵压境，取其首恶。”兵部请遣官逮经及有罪者，下御史逮问，止邦奇毋行。
是时抚顺指挥刘雄，因掊克敛怨，亦为部卒王经等所囚。众胁指挥童震等，以激变闻。曾铣檄指挥胡承恩代雄，众军操守如故。
庚戌，改迁功臣姚广孝牌位于大隆善寺，祀典仍旧。
五月癸亥， [29]增设七庙乐官、乐舞生。
致仕都察院右都御史邹昊卒。
昊，宁夏人。为御史时，忤逆瑾，降真定府推官。瑾败，升四川佥事。督兵剿蓝、廖等贼于大哑山，[30]以功累迁四川巡抚。达贼犯松潘，昊击走之，加俸一级。又以讨平僰蛮普法恶及松潘番端竹白等功，升右都御史，荫一子锦衣百户。后坐天全土官高继恩与民争地仇杀事，御史黎龙劾昊，逮京下狱。今上登极，释狱复职。当时名臣如杨一清、胡世宁、李承勋皆荐其可当大任，而不为新贵用事者所喜，故未尽展其蕴云。卒，赐祭葬如例。
甲子，先是户科都给事中管怀理奏理盐法。至是都御史马卿、周金各议：“馀盐裁革，不如收买为利。官买不如商买为便，解价不如开边为益，照票不如开引可行。”或以“馀盐不可过额，引目不可增刷，盐银不宜解边。”于是户部覆言：“朝廷设立盐课，正引各有常规，馀盐原无定额，遏私贩以通官盐，乃祖宗立法之正。假额课以处馀盐，实今日救弊之宜。欲革馀盐，则商灶俱困，而私贩必至于盛行。倍收馀盐，则旱涝难齐，而边引不免于壅滞。夹带馀盐，律有明禁。增刷引目，则于祖制有违。中盐自有引目，别立票照，则与引目相背。官为私鬻，不若听商收买，简易可行。若使尽数开边，切恐天时人事不然，将来难然。”议入，从之。
癸酉，锦衣官校逮吕经者至广宁，诸军疑驾帖非誊黄，是诈为以脱经，复躁乱，拥经并官校悉置广宁狱。总镇等官谕以祸福，乃出官校。越二日，巡按曾铣遣人宣示，诸军始出经付官校行。于是铣乃劾诸军及总镇等官，疏下兵部议。侍郎林庭㭿请亲诣广宁访捕，报可。
六月庚子，太常寺卿张鹗，请“设特钟、特磬，以为乐节宫县，以备古制；候元气以备钟律。”礼部以“特钟、特磬，所谓金声玉振也，诚因时设。至宫县古制，庙廷未便，不得再更。惟候元气，则为作乐之本。”谓“筑室圜丘外垣隙地，选天文生知历候者往相其事，待有次第，委官考验。”从之。
癸丑，启祥宫成，侍讲学士廖道南撰颂以献，上优诏答之。
七月辛酉，致仕户部尚书李瀚卒。[31]
瀚，沁水人。以风裁自持，不畏强御，所至以严正见惮，然持法平恕，人亦无怨言。卒，赠太子少保。
己卯，御史曾翀、戴铣论劾南京兵部尚书刘龙、[32]）、刑部尚书聂贤、户部左侍郎张云、刑部左侍郎陈璋、工部右侍郎甘为霖、大理寺卿王𫄧、国子监祭酒吴惠、南京太常寺卿洗光、 [33]甘肃巡抚赵戴各不职状。诏覆议。称龙等皆旧臣，无大过，宜留用。
上览之不悦，召大学士李时谕之曰：“年来言路不通，外庭咸归罪于张孚敬，殊不知科道官陈奏奓私。今覆此疏，亦私意也。”时曰：“吏部是爱惜人才。”上曰：“人才固当爱惜，须有分辨，安得尽举所劾而褒誉之。且刘龙何如人也？”时曰：“诚笃。”上曰：“第迟钝耳，南京参赞果非所任，可召归，令掌詹事府。聂贤何如？”时曰：“无过。”上曰：“贤老矣，与陈璋、洗光俱觉哀耄，宜令致仕。聂贤宜令自陈，以全体貌。”上又问：“王𫄧何如？”[34]时曰：“清介，第过执。”上曰：“过执则干事不通。昔任湖广，朕自藩邸知之，盖亦何塘、赵永之流，留之无用。”时曰：“恐公议未允。”上曰：“如此则外调之。”上复谕及张云，谓“诚悫”；甘为霖，谓“有材”；赵戴，谓“无过”。上曰：“此三人悉留用之。”上又曰：“吴惠虽无华国之文，然亦不甚忝厥职，此可调南京翰林院中用之。”翼日，遂诏璋等致仕。
壬午，遣中官赍手敕赐大学士费宏。宏疏谢言：“朝政莫先于用人，而进退为最重。民物必在于宽恤，而守令为最急。惟圣明特加之意，臣尚当日有所陈。”上曰：“览卿日有所陈之言，深慰朕心。凡事，卿当献正闭邪，匡救不逮。”
〈按：“嘉谋嘉猷，入告于尔后”，此辅臣职也。我世庙励精图治，孜孜弗及，惟恐正道远而身陷于邪，一闻费宏日有所陈之言，不胜欣慰，而尤冀其匡救，古帝王虚怀延访之诚，不是过矣。宜其赫然中兴也欤！〉
甲申，辽阳、广宁乱卒赵劓儿、于蛮儿闻侍郎林庭㭿将至，自惧不免，合谋胁众为乱，俟庭㭿至，开城门，要赦恩及给赏如大同例。巡按曾铣密刺首恶名，潜授方略。辽阳令副总兵李鉴等，广宁令备御韩承恩等，抚顺令备御胡承恩等，刻期擒捕。于是劓儿、蛮儿及王经等同日被获。铣因具奏言：“辽东之事，其始也因激而倡乱，虽无素谋；其既也负罪而逞凶，渐成不轨。夫法不可假，情不可纵。往者陕西兵变，未几而大同效尤。说者曰：‘大同之变，所以处陕西之变者启之也。’大同杀参将，杀巡抚，未几而又杀总兵。说者曰：‘李瑾之变，所以处程文锦之变启之也。’盖小丑习于耳目，自谓：‘凌辱命臣，贼杀主帅，不过如此，我军何忌焉！’今宜会议钦差大臣核实，悉从重究，毋事姑息，则义行而仁益笃矣。”诏如铣议，谓“铣设策弭乱，忠荩可嘉，待有京缺升用。”
乙酉，吏科给事中杨僎言：“革除之变，若铁铉、张𬘘、[35]陈迪、齐泰、卓敬、胡子昭、景清、练子宁、黄子澄、方孝孺，均能以义自裁，宜各追赠，录其子孙。”夏言以“齐泰、黄子澄误国有罪之人，僎不识忌讳，实难淮议。”上责僎，姑宥之。
〈按：殷之顽民，周之忠臣也。齐泰、黄子澄忠于建文，以死自誓，气节贯日月，盖耿耿不磨者迄今百有馀年，正当追魂录后如杨僎所疏者。乃说者以为不识忌彼讳，而且目为误国有罪，则非惟无以表幽魂，而且无以激劝后世之为人臣者，吾未见其可也。盖成祖尝言：“黄子澄若在，吾当用之。”岂有可用于成祖之时，而顾忌于世宗之日者耶？人以言为知礼，成祖昔尝有言：“彼各自尽其心耳，此忠言也。”尽心之谓忠，而尚可以苛求为哉？嗟夫！〉
八月庚寅，上召大学士费宏至文华殿右室，赐银图书一，谕以“尽心供职，有闻入告。”赐白金五十两、大红纱麟衣一袭。
丙申，[36] 上初谕礼部尚书夏言曰：“朕宫左、右小殿，东贮冕弁，西藏书史。欲悬以牌，卿其拟名来闻。”言恭拟左曰“端凝”，右曰“懋勤”。上览而悦之，曰：“卿所拟，取曰‘端冕凝旒’、‘懋学勤政’意义，甚善。”赐以金帛。
庚子，先是贵州乡试附于云南，道里不便。礼科给事中田秋建议，欲“该省开科，云南四十名，贵州二十五名。”
乙巳，[37]上御无逸殿东室，召费宏、李时至。曰：“今日闲暇，朕出游。召卿等来，庶几君臣同游之意。”因命出观，东壁书无逸篇；北壁则皇考所作农家忙诗，上跋其后，述王业以农功为重。豳风亭东壁书七月诗，北壁则上所咏豳风图长句。东、西小亭二碑，上自制文，述创建殿亭之故，[38] 而自儆尤切。上曰：“朕志则恤民，即今工作亦非得已。如四郊七庙，奉天、奉祖、两宫等，皆当营建，过此即无事矣。”
宏曰：“三边今缺总制，臣敢荐一人。”上问为谁？曰：“姚镆往在延绥，甚得士心。”时曰：“镆处两广亦是，后来王守仁却未是。”上曰：“守仁徒虚名耳。”遂陞镆兵部尚书，仍兼前官。时曰：“辽东顷用马永甚好。”宏曰：“闻家丁三百馀人，皆善骑射，甚骁勇。”上曰：“将须文武兼资，不专在勇。”时曰：“然辽东初定，须用有才智者，如永甚好。”
上又言：“西海水神祭于道侧，非礼。”令宏等相北闸口设祠。宏曰：“上无时不敬，与尧、舜同。”上曰：“尧、舜生知，岂朕可及。但敬者圣学，始终之要，朕犹未尽。”宏曰：“此不自满假，即尧、舜之心也。”宏因劝上保养圣躬。上曰：“在清心寡欲。”
又谕：“恤民在用贤。”宏曰：“闻上昔与李时、夏言评品群臣，甚当。”上曰：“朕在内仅得其似耳。卿等有见，不可不尽。朕简用或未当，仍须执奏。”时曰：“顷宏至京，举朝欣幸。上委任耆旧，至治可成。”上曰：“旧臣止卿及宏在。”时等谢：“衰朽不足以副眷用。”上命赐酒饭，出。遂起镆三边总制。
九月己未，罢吏部尚书汪𬭎。下给事中薛宗铠、御史曾翀狱， [39] 诏拷讯。降给事中孙应奎、御史曹逵等各一级， [40]调外任用。
先是宗铠、应奎交章论“𬭎奸邪误国，擅立威福，乞赐显斥。”𬭎上章自理，上慰留之，翀、逵相继复劾之，不听。上召费宏、李时谕曰：“𬭎九卿之长，被论如此，何颜复立朝班！”二臣以大工未完请留之。上曰：“𬭎邪佞诡随，留之无益。第言者不已，而𬭎又不肯自陈，如国体何？”二臣遂以上意讽𬭎。𬭎始引疾，赐还。乃出曾翀等疏，责诸臣廷杖、降级有差。
十月辛卯，南京礼部湛若水奉命祭告祖陵，因献祖陵颂十章，诏留览。
壬辰，录平辽阳、广宁功，升巡按曾铣为大理寺右寺丞，赏银二十两、纻丝二表里，馀赏有差。
戊申，少师费宏卒。诏赠太保，谥文宪。
宏，铅山人。当正德中入内阁，与李东阳、[41]杨廷和辅政。时四方群盗充斥，以次削平。宸濠请复护卫，恃钱宁为内援，赂遗狼籍。宏策其必叛，执勿与，濠深憾之，以计倾焉，宏遂去。上即位前，首诏召宏，进少保，入阁修翊戴功，加伯爵，荫一子锦衣卫指挥。宏恳疏辞免。时水旱相仍，条陈救荒十事，上嘉纳之。又请蠲逋负；减太仆马价十五，以轻赉之，羡给漕卒；议安大同叛军，皆宏谋也。上尝制味春诗及四景诗，属宏和，上自序其端，名曰咏春同德诗。题其衔为内阁掌参机政辅导首臣，其见任如此。丁亥，以疾去。及张孚敬归，起宏于家。宏至，见便殿，上亲劳之，赐图书一，曰“旧辅元臣”，时时燕见，密议奏对，皆称旨。无何，卒。上痛悼辍朝。恤典之厚，诸大臣莫得比焉。宏恭慎谦抑，明习国家故事，能持重得大体，故三入政府，以功名始终云。
庚辰，以科道缺人，疏请行取、内外考选。得旨，以“给事中、御史乃朝廷耳目之官，递年所选，多浮薄新进之士，轻率妄言，有乖政体。今次务求醇笃、老成、谙练事体者”。
〈按：耳目之官，凡朝政得失、生灵利病，皆得指陈。韩愈所谓“言行道亦行者”，责任綦重乎！我世庙欲以醇笃、老成、谙练事体者充之。醇笃则存心忠厚，老成则持重不苟，谙练则机宜周密。使朝廷养和平之福而宇内享奠安之庆者，必斯人也。旨哉言乎！〉
嘉靖十五年丙申三月戊午，夜，客星见于天棓星傍。
上谕李时曰：“今紫微垣有客星，不知主何事应？”时对曰：“古人谓：‘天道远，人道迩。’事应之说，起于汉京房。然未必一一皆合，只在人君修德以应之。景公一发善言，荧惑退舍。况皇上修德之所感格乎！”上嘉纳之。
丙寅，上御文华殿开讲。
壬申，兵部以圣驾诣陵，条上扈跸防守事宜。
丁丑，[42]上驻天寿山行殿，召郭勋、李时、 [43]夏言谕曰：“适过沙河一带，居民鲜少，田地荒落。七陵在此，要人守护，卿等如何处之？”时曰：“昔丘濬曾议，京师当设四辅，以临清为南，昌平为北，分蓟州、保定为东、西，各屯兵一二万，[44]以护京师。今若于昌平添设一总兵，南护京师，北护陵寝、增设军马，自然军民稠密。”上曰：“卿等可勘议以闻。”
四月丁亥，[45]上以展谒七陵还，遣成国公朱凤祭孝陵，英国公张溶祭显陵。
己丑，禁酒吕柟进恭和圣制诗一章、赋一篇、曲十首。上留览。
甲午，诏起原任户部尚书许瓒为吏部尚书。
丙申，行大禘礼于太庙。
癸卯，[46]驾发京师，次沙河行宫。
乙巳，上驻跸天寿山。
辛亥，[47]上亲诣长陵、献陵、景陵阅视，语郭勋等曰：“景陵规制独小，又多损坏，其于我宣宗皇帝功德之大殊为弗称。当重建宫殿，增崇基构，以隆追报。”
〈按：宣宗，真守成令主也。优礼大臣，抚绥黎庶。其文辞之工，则润饰典章，绘藻诗赋；其威武之奋，则廓清黠虏，擒服凶亲。汉之宣帝，唐之宣宗，有不能仿佛其万一者。而陵寝独不称其功德，是必生时于营建等务爱惜财力，如文帝治霸陵，令用瓦器之类故。若此，其卑狭而且易于损坏耳。此正见其为仁圣也。然在宣宗自为则可，至后王追报之意则犹歉。然自以为不称者，我世宗重建而增崇之，表扬功烈，盖孝思恳至矣。〉
癸丑，驾还京。
五月乙卯，[48]上谕李时曰：“端午节，朕奉两宫赏节。昨有慈谕罢免。朕以宴乐一节不可少，不可过。少则不见交谊之情，多则有伤耽乐之好。若夫君臣一赏，足寓交泰之意。卿其与勋一计之。”夏言上疏言：“有周盛时，君歌鹿鸣，臣歌天保。先儒谓：‘泰和在成周宇宙间。’”于是撰仪注以上，一奏圣喜庆贺之舞，二奏宾鸿翱翔之舞，三奏群仙朝圣之舞。
先是上谕内阁：[49]“训、录已完，可将皇祖御制文集、累朝文集及五经、四书、二十一史、性理大全、圣学心法令各誊写一部藏贮，不必开馆。”及再幸天寿山。[50]面谕重修宋史。
戊午，诏求红黄玉。上曰：“尔等多方访求，务求必得，以称朕礼神之意。”
己未，端阳节，赐百官宴于殿。
宴毕，上幸西苑。预命郭勋、李时、夏言候于崇智殿，遣中使赐艾虎、花绦、百索、牙扇等物。勋等致词谢。上曰：“今日之宴，一以赏节，一以酬前日山中之劳。”至水次，上游龙舟，召勋等各登舟，给酒馔。命臣舟近龙舟行，自蕉园迤逦至澄碧亭登岸，复宴于无逸殿，各称觞上寿，尽欢而罢。
乙丑，禁中大善佛殿内，有金银佛像并金银函，贮佛骨、佛头、佛牙等物。上既敕廷臣，议撤佛殿，即其地建皇太后宫。夏言请敕有司，以佛骨等瘗之中野，以杜愚冥之惑。上曰：“朕思此物，智曰‘邪秽’，必不欲欢；愚曰‘奇异’，必欲尊奉。今虽埋之，将来岂无窃发以惑民者？可议所以永除之。”部议：“请投之于火。”上从之。乃焚于通衢，并毁金银像凡一百六十九座，骨、头、牙等凡一万三千馀斤。
辛未，[51]） 上谒陵还，召李时、夏言于行宫，谕以“寿宫规制，宜逊避祖陵，节省财力。”至是言等请量存其制。上欲亲往决之。
八月丙午，[52]刘天和陞左都御史，以玺书褒谕，仍赏银币。馀各陞赏有差。
九月辛未，驾至天寿山。时上方有事山陵，而宣府警报日至。兵部请遣防御。从之。
丁丑，还京。
十月戊子，[53]）皇第二子生。
庚寅，京师及永平、保定诸处所属州、县俱地震，有声如雷。
辛卯，[54]上躬祭南郊，以诞生皇子告。
上以地震谕礼部，以“朕惧上天，宜即行修省。自今日始，青衣黑带，静处三日，露告于天。贺喜事其已之。”
夏言奏：“圣嗣诞生，天下大本所系，臣民胥庆。兹遽以修省免贺，不惟无以纾臣子庆幸之情，至于所以重国本、答天眷，亦若有未尽者。请俯顺人情，仍于修省之后，御门受贺，则仰畏天监，丕承天休，并行而不悖。”上乃许之。
十二月壬辰，[55]奉安太宗神主于太宗庙，列圣神主于昭穆庙。
癸巳，奉安献皇帝神主于献皇帝庙。
丙午，[56]上命皇子名曰“载壑”，亲告于皇祖、皇考。
丁未，甘肃巡抚赵载条陈边事：
一言套虏吉囊屡犯边境，且有并吞小王子之心。宜敕本兵会议战守防御之策。
二言土鲁番素恃瓦剌为逆。今闻与瓦剌有隙，若乘间招之，必当效顺，可以坐制土鲁番，使不敢叛。
三言土鲁番抚之太过，信之太深，令彼志益骄恣。今宜俟其犯顺之日，即戮其使人奸黠者，其馀迁之两广，即彼悔罪，止许通贡，不得辄还其使。
四言诸属羌人，皆我属番，宜核实之。应袭者保送承袭，畏服者量授一官，使其倾心向化，为我藩篱。
五言邀功陞赏，宜限一年内勘明具奏。
六言遇贼敢战，必有伤损，辄坐谪戍之律，以故人求自全，遇贼辄避。宜申明定例，以敢战为功，不战为罪。凡杀虏若干以上充军，若干以下降级。令勘官易于遵守。
七言边濠坍塌，宜行修濬。原无濠墙，宜行创筑。
疏上，兵部以“制驭套虏、抚处瓦剌、诛迁夷使三事，下总督议奏，馀如议行。”
戊申，以上两宫徽号祭告郊庙社稷。
闰十二月壬子，户部左侍郎唐胄上疏，谏伐安南，言不可者有七。兵部以为忠谋。得旨：“待所遣锦衣官勘奏更议之。”
甲寅，废后张氏薨。
癸亥，恭上两宫徽号，曰“昭圣恭安康惠慈寿皇太后”、“章圣慈仁康静贞寿皇太后”。[57]
庚午，礼部左侍郎黄宗明卒。
宗明，鄞县人。初张、桂以议礼得幸，侍其气势，更相牵引。乃宗明初与张、桂意合，无比周迹。故张、桂既去，人亦无訾之者。
辛未，吏部尚书许瓒至京，上命即日赴任视事。瓒疏谢曰：“臣当恪守成规，仰遵明诏，疏铨选以决壅蔽之弊，公荐举以复久任之法，停中外无故改调之途，抑近年奔竞滥陞之习，斟酌年资，均平劳逸，以期报塞万一。”上嘉其忠悃。
嘉靖十六年丁酉五月己卯朔，上命皇第三子名载垕， [58]第四子名载圳。
丁亥，起复右都御史毛伯温到京，上命即日之任，候征讨安南之命。
伯温条陈六事：一曰正名、二曰用兵、三曰用人、四曰理财、五曰明赏罚、六曰一事体。上曰：“览卿奏，具见经略，俱依拟行。”
戊戌，雷震谨身殿鸱吻。
六月庚戌，御史桑乔以殿廷被灾条陈三事：
一、法奸弊，以节工役。如沙河行宫，该部用银七百馀两，赖皇上洞察，始改二百馀两，则他可知矣。
二、重边防，以销隐变。请遣才望大臣，岁一行边，一则简阅强弱耗减，作何振扬；一则调度粮饷储积，作何议处，以便条奏施行。
三、去匪人，以重大任。如尚书严嵩、林庭㭿、张瓒、张云，此四人者，不职之尤，宜速为罢黜，以尽应天之实。
上嘉纳之。
十月壬子， [59]刑部尚书赵鉴卒。
舰，寿光人。历升是官，寻引年乞休，上嘉其知止，亲制五言古诗一章，以宠其行。上方修先朝故事，亲礼大臣。舰首被恩礼，其后盛典寥阔，而大臣以礼进退者鲜矣。故鉴之去，缙绅莫不荣之。
己未，崇德等殿成。
命宋儒朱熹十三世孙鎏袭翰林院五经博士。
嘉靖十七年戊戌春正月丙子朔。
壬寅，礼部言：“迩来文体日坏，道术日微。宜敕会试取士，务求醇正典雅合于程式者。钩棘茁轧之文，悉宜黜落。其背戾经传、引用庄、列不经之言者，参奏除名。”诏可。
二月戊辰，上以清明节视山陵，是日发京师。
壬申，还京。
三月壬辰，赐进士茅瓒等三百二十三人及第、出身有差。
六月丙辰，[60]致仕通州同知丰坊请建明堂，加尊皇考献皇帝庙号，称宗以配上帝。
礼部尚书严嵩等言：“秋享之礼，国典有缺，委宜举行。若以功德论，太宗文皇帝当配太祖高皇帝；若以亲论，当配献皇帝。至于称宗之议，皇考在天之灵亦有所不安者。臣等不敢妄议。”上谓：“皇考称宗在今日不为过情。”户部左侍郎唐胄上疏争之。上留中不发。乃为臣下奏对之词，作明堂或问以示辅臣。特黜唐胄为民。
九月幸未朔，上谕礼部曰：“朕惟国家之兴，始于太祖高皇帝；而中定艰难，则我太宗文皇帝，宜同称祖号。我皇考献皇帝，躬备大德，延及朕身，入嗣祖位，宜荐宗称。”于是尊文皇帝为成祖，皇考献皇帝为睿宗，配上帝，昭示天下。
戊子，日傍有五色云见。
乙未，[61]上诣山陵行秋祭礼。
丁酉，[62]上复诣长陵，以恭上尊号，更题陵碑。告礼毕，即日还京。
十月乙卯，[63]大同修筑聚落、高山二堡成，追叙前巡抚樊继祖及佥事王世爵之功。上曰：“大同自张文锦修五堡致变以后，相视为戒。继祖改立二堡，有裨边防，其忠虑可嘉，荫一子送监读书。王世爵等，各赏银币有差。”
乙丑，[64]初，以景云见请贺，上许之。礼部尚书严嵩等各为景云赋。又大礼告成，作颂以献。上览之，诏付史馆。
十一月辛未朔，[65]上诣南郊，恭上皇天大号册表。
癸未，礼科给事中顾存仁疏陈五事。
一、广旷荡之恩，欲“赦谪戍诸臣马录、杨慎、吕经、冯恩等。”
二、崇安静之吏，谓“守令好为新政，而实扰民。恐后将效尤，宜令近日条陈利弊，类梓成帙，人授一册， [66] 以便省览。”
三、重抚、按之责，谓“指深刻为名流，目循良为庸品。今后必精必当，毋蹈前弊。且数易长吏，后益为乱。乞勿复轻议，以调繁简。”
四、精考察之政，谓“今日所谓贤而举之者，即往年所谓不肖而黜之者也。与其举于既黜之后，孰若精于未黜之先。近者明堂大礼，乃吴璋何人而议之；释氏害义，乃叶凝秀何人而乞度牒？乞严禁之。”
五、严流民之寓，谓“四方流民潜住京师，希图挟制官府，甚至匿名投书，沿门粘帖，积习成风，渐不可长。乞令缉事衙门缉治。”[67]
上以援救议礼谪戍诸臣，令廷杖，发口外为民。
戊子，山西巡按何赞言：“河套沃野几二千里，为中国门庭之险，而近为虏酋吉囊所据，并吞诸戎，兵力日盛，外连西方海贼，内通大同逆卒，虏兵一出，莫敢谁何。宜亟剿除。其策有二：一曰计以破之。欲使西北诸镇各出游奇诸兵，分为数队，领以骑将，数往侵扰，使其分救不暇。伺其北寇宣、大，则陕西三边乘其虚以直捣；西寇全陕，则宣、大二镇蹑其后而穷追之。又募死士以斫其营，用间谍以离其党。二曰势以走之。欲于边境多置墩台、斥堠，盛陈轻重强弩，烽火相接，刀斗相闻，耀兵牧马，不却不前，示之以欲战之形。而又时下诏旨，以督励将领；量颁恤赏，以振作师徒。待其兵欲解散，势有可乘，诸镇各以大兵临之，草薙禽狝，使其只轮不返。然其要又在于久任抚臣，以责成效，兴复屯法，以裕边储。”
疏下，兵部请令本镇守臣勘议。上以其事无可勘，报罢。
辛卯，冬至，祀天于圜丘。礼成，上还御奉天殿，[68]文武群臣行庆成礼。毕，诏示天下。
十二月癸卯，章圣皇太后崩。
丁未，[69]上命驸马都尉京山侯崔元为奉迎行礼使，各官俱赴承天府，奉迎献皇帝梓宫。
壬子，驾发京师，诣山陵大峪山，躬往相视，天颜凄怆，擗踊号恸，诸臣莫不感慨。
乙卯，大学士李时卒。
时，任丘人。谦和得士心，以谨慎称上意。秉政数年，虽无大匡弼，而议论常在宽平，天下称为长者。卒，赠太保，谥文康。
礼科给事中姜良辅等上疏，请停南狩。报闻。
嘉靖十八年己亥春正月甲午，[70]上谕礼部：“册立皇太子，具仪以闻。”
丙申。[71]上敕谕礼部，以“皇考显陵建造狭隘，欲躬诣与大臣周阅山川，更卜吉兆，重建玄宫。择于二月十五日发京”。
二月庚子朔，册立皇太子。
是日当午，日下有五色云见，长径二丈，形如龙凤，是为卿云。大学士夏言疏贺。上曰：“慈宁几席未除，其免贺。”
乙巳，大学士张孚敬卒。
孚敬，永嘉人。刚明峻洁，一心奉公，慷慨任事，不避嫌怨。果于自用，休休之量，是其所短。上亲按古谥法，以其危身奉上，特谥曰“文忠”，眷顾之厚，终始不替云。
丁未，尚书许赞等各上疏，谏上南幸。上曰：“今事已定，而惑于群议，非实有谏止之忠。宜思之，勿为此沽名之举。”
左都御史王廷相特疏进言，曰：“有谓辇路所经，灾荒特甚，人相啖食，盗贼猬起，恐有萑苻不逞犯属车之清尘者；有谓近边虏酉若花当等部落，日伺边衅，倘銮舆远涉，鼓众深入，突至昌平，京师戒严者；有谓扈从军校及内外从官不下数万，粮草军马供应不赀者。然患犹在外，处置得宜，尚可保其无事。臣之所虑，乃不在此。皇上玉体常加善摄，犹时小有不快。今也登历长途，冲冒风雪，六气袭之，五内受之，万一违和，谁其任焉？臣以为登顿于山原，不如深宫大廷雍容之为安；触冒乎风尘，不如逸神静志逍遥之为乐。且巡幸一事，所关甚大。盖居中可以制外，事势机权尽由之我也。处外必假付托，事势机权半由之人也。况劳人动众之际，加之以苦急无聊之状，变生仓卒，患起不虞，又理势之或然者乎？伏愿皇上少加察焉。臣请当事者自行，必能办事，所供赏赐银两，留为修建显陵之用。不惟免皇上远行之劳，而且大事易襄，无意外之变，一举而三得矣。”
疏入，时，上以孝思深笃，南行之议已决，虽知其忠，不及用也，第以有旨答之。
授先贤曾子之后质粹为五经博士。质粹，曾子六十四代孙，[72]居永丰县。其远祖据者，曾子四十代孙，[73]当新莽时，不受伪命。而质粹，其裔孙云。大学士顾鼎臣以为言，[74]故有是命。
甲寅，[75]） 命皇太子监国，以宣城伯卫𬭚等为留守使，[76]大学士顾鼎臣等协守。
乙卯，[77]驾发京师。
丁卯，夜四更，行宫火。是时，驾以严办，侍卫仓卒不知上所在。独锦衣卫指挥陆炳负上出御乘舆。后宫及内侍有殒于火者。
三月癸酉，遣驸马邬景和如裕州祭汉世祖，南阳祭诸葛亮，襄阳祭羊祜，均州祭武当山之神。
庚辰，[78]驾抵承天府，舍旧邸卿云宫。遂谒皇考于隆庆殿。
辛巳，谒显陵。驾至纯德山及红门，降辇稽首。遂乘骑登陵山，立表于皇考寝陵之北。周览久之，命改营焉。制谒纯德山喜而自得之诗。
壬午，诏增显陵围垣，遂新定玄宫之式。
甲申，享上帝于龙飞殿，奉皇考配。上亲制乐章。
守制侍讲学士廖道南上南巡江汉赋，上览之，命付史馆。
丙戌，[79]以方士陶典真为神霄保国宣教高士。
典真即仲文，师事致一真人邵元节。时元节病不能从，乃荐典真。上命吏、礼二部，给诰印，仍许携其家于官。
戊子，以大享礼成，上御龙飞殿，受群臣朝，颁诏天下。[80]
壬辰，驾发承天府回京。制思恩赋。
乙未，真人邵元节卒。赠少师，谥文康荣静。
四月戊申，御史谢少南言：“庆都县城内有尧母墓，当时祀典失于纪载，今乘舆亲临，千载一会。乞敕所司修建庙祀，载入祀典。”从之。
上以少南表扬建白，才识可嘉，改左春坊左司直兼翰林院检讨。
庚戌，彗星见，芒长三尺许，光指东南，扫轩辕北第八星，旬日乃灭。
壬子，圣驾还京师。
癸亥，金星昼见。
五月己巳，[81]先是上幸大峪山阅视陵工，内阁以居守敕稿进览迟缓。上不悦，因责言欺慢状。言具疏引罪。上大怒曰：“每每怠慢不恭。昨所选拟宫僚，多不称用。密疏又不遵式，却借封皮以便私情。既不遵奉，原记、印记并历年谕帖即可进缴御前，无得隐匿。革其勋阶少师宫职，令致仕。”
甲申，慈孝献皇后梓官发引。建圣谕牌于承天府，榜其城楼，曰“显亲达孝之城”。
丙申，右副都御史朱裳卒。
裳，性峻直，有清操。始为御史巡盐河东，有嬖人钱宁者市盐，裳执弗与。已而出按山东，则先裳巡按者王相，为镇守太监黎鉴诬奏系狱，裳上章力救，辞甚恳切，并劾鉴不法数十事，相得不死。裳当嘉靖初综核吏治，举五人卓行，而裳第一。历官三十年，攻苦食淡若一日，有先朝名臣之风焉。
嘉靖十九年八月壬戌，[82]给事中曾钧等言：“用人之术，莫先于谨士习。而士习之弊，则廉污之介弗严，静躁之分不明也。盖今之藩臬守令，多以掊克为能事，苞苴为捷途，苟且文书，曲钓声誉，而抚按不能秉公决择，或以守璞而沈下僚，或以挟赀而得显秩，是廉污之介弗严也。大臣为国任人，循资以处常品，超擢以待异材，自有定见，非人所得干请。今有一员缺，自衒求进，交争而不惭。夫如其宜用，何待于求？如不宜用，何听其求？求之而不得，则人不求之矣，求之而必得，则人莫不求之矣，是静躁之分不明也。至于大臣之自处，则尤有可议者。古者大臣虑四方，今则守局循常矣；古者大臣恭俭率物，今则穷奢竞靡矣；古者大臣被论则惶恐待罪，今则强辩伤体矣；古者大臣同寅协恭，今则交恶相倾矣。故夫忠佞之辨，又在陛下加之意而已。”上曰：“曾钧所论，深中时弊，责备大臣处尤是。自今须裁抑侥幸，为国择人，毋循私情，致伤公道。”
〈按：王廷相一疏，谓“大臣贪浊，则小人效仿，奔竞既退，则恬静必退”，引为己过，见于自陈矣。而曾钧之疏，“弗严廉污，不明静躁”，即此意也。大率皆归重于大臣。至于强辨交恶之风，则尤当时所深讳者，如严嵩为胡如霖所劾而乃强辨具奏；汪𬭎与郭勋相左而乃成隙各攻。究其为人，皆贪鄙躁妄者。是其自处已甚不合公论矣。敢望其取廉洁而抑奔竞耶？世庙谓：“责备大臣处尤是。”其所以励辅弼而开言路者，意独至矣。〉
十一月丙辰，[83]慈庆宫本恩殿成。
十二月辛未，修理南京奉先殿成。
壬午，春坊赞善罗洪先、司谏唐顺之、司经局校书赵时用各上疏言：“来岁元日，朝贺礼成。请皇太子出御文华殿，受文武百官朝贺。”礼部覆言：“谬妄。”上曰：“朕方疾后未全平复，遂欲储贰临朝，是以君父为不能起者。罗洪先等狂悖浮躁，姑从宽，俱黜为民。”
乙酉，吏部尚书许赞进婴儿百问，命礼部校刊。
嘉靖二十年辛丑春正月戊子朔，是日雪。
大学士夏言等各进颂。
己酉， [84]礼科都给事中李文进言：“诸臣觐毕，遍事请谒，辄以书币问遗权贵，非所以风四方崇廉耻也。矧明禁在迩，岂以先后异致！及今不止，恐转效成风，而不肖者或阴而结附，以希迁擢。将来入觐者，皆谓明禁为虚文，而借名科索，必至不可胜计矣。乞下都察院，亟行五城缉捕。”上可其奏。
〈按：内外一体，朝廷清肃，岂非极治之世乎？顾京官每于觐年，则资外官以为用；而外官科敛民财，以为问遗之费。内视外之繁简，外视内之崇卑，礼厚则为之延誉而迁擢，礼薄则计较形焉而贬削立至矣。呜呼，明禁屡宣，而问遗不止，盖有由哉！昔孝宗赐刘大夏与戴珊白金二锭，谕曰：“朕闻朝觐日文臣避嫌，有闭户不与人接见者。如卿二人，虽开门延客，谁敢复以贿通也？朕知卿等，故有是赐。”然则，国家诚得此人，又何患乎？而世不皆若人也。俯仰有缺，交际莫需，势不得不受往来之礼，即严明如顾佐者，且受皂隶之贿也。杨士奇谓：“朝臣月俸正米一石。”而仁宗于此遂增朝臣之俸。必也俸既增矣，然后责之以廉则可。不然，贫寠之嗟，室人之谪，有不能一日安于位者，毋徒以言禁之，而当以心体之，则李文进之疏庶可行乎！〉
二月丙寅，御史杨爵上言：“方今之势，如人病极，内而腹心，外而百骸，无不受病。请略言之：
一言去年入秋，恒旸不雨。历冬无雪，至元旦始雪即止。夏言诸臣，乃以为灵瑞而称贺之。欺天罔人，不已甚乎！此所谓小人而乘君子之器也。
二言郭勋大恶大蠧，使其肆毒于政，则群狡趋附，善类退处，其为天下国家之祸日益深矣。此任用匪人，足以失人心而致危乱也。
三言四方饥馑相仍，小民委命沟壑。此正节用惜财与民休息之时，而土木之兴，十年于此。又差部官远修雷坛。昔隋以盛修宫室而至于亡国，愿以为鉴。此兴作未已，足以失人心而致危乱也。
四言即位之初，尝以敬一箴颁示天下。数年以来，朝仪间缺，经筵不御。大小臣工，未得一示天颜。恐人心日怠，中外涣散。此朝讲不亲，足以失人心而致危乱也。
五言方士执左道以惑众，此圣王所必诛者。乃令金紫赤绂遍于羽流，假此妖诞邪妄之术，列诸法禁森严之地。贻四方之笑，取万古之讥，于圣德国体，所损不小。[85]此信用方术，足以失人心而致危乱也。
六言御极之初，延访忠谋，虚心纳谏，故人得以尽言，而政治得失足以上闻也。往年太仆卿杨最言出而身亡，近日赞善罗洪先等皆以言罢黜。臣恐忠言结舌，谗谄盈庭，而上下之情不能相通矣。此沮抑言路，足以失人心而致危乱也。
愿陛下念祖宗创业之艰难，思今日守成之不易，察臣忠悃，赐之施行。”
疏入，上怒甚，命拷讯禁狱。是时，中外颇以言为讳，而爵所论，皆人所不敢者，故人皆称其为谠。
七月壬辰，[86]礼部以万寿圣节，请习仪。上曰：“今庙灾，朕方待罪。生辰小节，其罢贺。”
八月乙卯、[87]兵科给事中苏应旻言：“巡抚之设，腹里易，而边方难；山东易，而大同难。乃者大同孤悬塞外，边患比他镇特甚。彼龙大有者，[88]小廉曲谨之士耳，且平生仕宦多在江南，边境机宜素所未讲。若曾铣，熟于故事，练于边情，陛下用之而颇有效者也。乃今任以山东，实违其用。乞将铣改任大同，大有徐议别用。”
得旨：“铣与大有，已有成命。今后用人，务审其才。见在各边巡抚官，且不许推陞别用。”
辛酉，昭圣皇太后崩。
甲子，山西巡抚史道言：“虏酋俺答、阿不孩以求贡不允，纠合诸部，将入犯山西。”上命保定副总兵周彻率所部赴紫荆、倒马等关防御。复发京营兵三千人，命参将任凤领之，会彻相机战守，俱听总督节制。
兵科给事中冯亮、御史王继宗、张光祖言：“三卫不廷，北虏猖獗，京师百里之外，即为贼巢。乞暂遣大臣一人，总督蓟州军务，兼理粮储。仍发内帑、马价银各数万两，以备主客兵马支用。增设游击一人，于密云招募壮勇，往来喜峰口、潮河川、古北口、黄花镇诸处，专备应援。”上纳其言，命左副都御史胡守中以往。
乙丑，[89]成国公朱希忠、京山侯崔元、大学士翟銮等条上御虏六事：
一、护卫京师。言“营兵老羸不堪用者，宜命提督精练。仍量调各处边军入卫，选用才勇之将，督领营兵，分布固守。廉得都御史陈九畴、总兵周尚文，练达边务，可备缓急。乞特赐起用。”
二、防守粮运。言“谍者谓虏欲往临清绝粮道，意必有中国降人教之使然。国家全赖江南运粮，而临清又为咽喉之地。宜敕山东抚臣，饬兵防守，庶运道不阻。”
三、随路设伏。言“虏既南侵，宜多设伏兵以待，贼兵虽多，可以奇胜。若弃险不守，则虏入难制矣。宜令各处城守官兵，或乘高伏弩，或暮夜潜击，或积石积水，或伐木纵火，此用兵要计也。”
四、招募达兵。言“保定、河间达官、舍馀，素号骁健。今达官已调井陉等处防守。[90]其舍馀馀丁，俱骑射精熟可用。宜募其精熟者万馀人，给以军资，内以五千人兼营兵，助守井陉，以五千人付一才将，统兵赴临清设伏防御。”
五、处置军需。[91]言“郡县空虚，一时难办。乞发内帑银五万两，遣官预备粮饷。或富民尚义输粟助边者，量其粮数，实授以官。”
六、给银买马。言“宣大、偏关缺马，宜令兵部调取寄养马疋，速发两镇各五千疋。仍出帑银，给付陕西等处易买，以资军用。”
兵部覆为御虏要策。上诏“陈九畴报罢，周尚文准起用。”
庚辰，诏削大学士夏言秩，致仕。
言久以疾在告。上以皇太子服制之议，传及示言，言具疏以对，误写字号，被旨切责，引咎陈谢，乞还乡治疾。上怒其恣意放恣，令致仕去。
〈按：辅臣事君无过忠谨，此而一或恣肆，君能见谅者寡矣。世宗优礼辅臣，不惟赐之图书，而且编之字号，以“持”““忠”、“秉”、“正”分给杨一情、张璁、桂萼、翟銮，至夏言宠用亦然，盖毫不可差误者也。况身为宗伯，而又素以知礼闻乎！当夫扈驾行宫，厨中失火，已斥其放矣。及其所用密奏，不遵原印，又已革其职矣。乃皇太子服制之议，正圣心悲惨之秋，而复字号误写，谓之何哉？人言嵩与言仇，世庙深信其谮，故每事仓皇，致厪上怒。噫，动无过举，则情有可原，而今皆自取之也。特死非其罪，而人或怜之云耳。忠谨之心，似不如此。〉
癸未，虏骤至宁武关石湖岭，山西副总兵丁漳遇敌死，守臣以闻。
九月乙未，总督尚书樊继祖疏报：“虏入大同，三次斩虏首级。”上嘉之。
兵科给事中龙遂、御史傅镇言：“山西巡按王达谓：‘虏从容出关，调至延绥、大同兵并未见敌。’直隶巡按谭学谓：‘虏回，未战。’同时矛盾，宜行查核。”上命纪功科道勘实回奏。
翊国公郭勋有罪系狱。
先是礼科给事中臧贤劾“郭勋逞肆凶狂，假擅威福，督理营工，占役卖放，恣为贪横。田园甲第，并吞遍于京师；水运陆输，掊克及于天下。”勋疏辨，乞罢。上优诏报之。
已而六科给事中李凤来复劾。下都察院，指实陈奏。核勘未覆，刑科给事中张允贤复劾“都察院闻命四十馀日，迁延不勘，畏豪势而慢朝廷。”上曰：“郭勋等乃敢蔑视国法，送镇抚司拷讯，令勋从实陈状。”勋疏辨，上允之，命给以敕。勋私心不便，敕久不领。科道官复摘疏中有“臣奸何事？臣党何人？”又有“何必更劳赐敕”等语，显系不逊。上大怒曰：“‘何必赐敕’等语，岂是臣子对君之言？殊为强悖无礼。陈鏸、[92]王廷相扶同抗违，一并勘奏。”
于是工科给事中高时遂尽发勋奸利事，言：“南京、淮扬、临清、徐、德财赋之地，皆置私店，水陆舟车，皆悬金字牌，骚扰关津，浸渔民利。太监萧敬、魏彬等各庄田宅舍，每一区直银十数万金，辄用强占管，各官护敕、御制龙牌并所创庵寺废毁无存。复将银贷运粮军士，就将官船准折拆卖。每年领班各官到京，俱有见礼，将班军行粮赏米扣除，其恶可胜言哉！至如重犯张延龄，包藏祸心，罪在不赦。代管庄田，即此一端概可知矣。”上令究问来说。三法司论死，坐交结朋党紊乱朝政律，妻子给付功臣家为奴，追夺封爵、铁券、诰命。疏入，不下。
十月癸丑朔，纪功科道官张翔翼、张光祖奏：“山西三关，先于八月间被俺答、阿不孩深入数百里，杀掠极惨，人烟断绝。于时皇上责大同诸将不行截遏，谕总督樊继祖严加邀击。乃诸将漫不加警，俾虏得志，徜徉而去。曾未三日，而吉囊之众自平虏卫入。时继祖驻师大同左卫，诸将咸会，若能合力拒战，使虏知我有备，必引去矣。乃争相敛避，遂使虏长驱入宁武关，而兴、岚、汾、石之间再遭屠毒。计今地方伤残之惨，不啻八月，真可痛心扼腕。夫俺答之入寇也，当继祖承简命之初，仓卒调度，责效固难。乃吉囊之入寇也，正继祖阅兵大边之日，将师云集，发纵甚易，顾乃漫无筹略，纵虏入关。受命云何？节制安在？伏乞圣明亟加训饬，责以后功。”上令戴罪督兵，极力血战，以副简任初意。
〈按：责居总督，而势当俺答、吉囊之横，自揣不堪，荐能者以自代可也。不然，奋勇发谋，激诸将以忠义，不能一鼓而擒，亦当逐之境外，庶可以纾天子北顾之忧。夫何既不能战，又且冒功，黎民死者无限，而虏酋之首级安在？此其失机之罪，断不容逭。及张翔翼等勘实，而世庙犹令戴罪立功。呜呼，君恩厚矣，知职守何？〉
十二月庚辰，[93]礼科给事中章允贤劾奏蓟州总督胡守中，言：“凶犯郭勋，拘囚重拟，又并其党与而悉除之矣。至会审之时，他无一言，独谓‘守中恩以仇报’，则勋得势之时，守中同恶相济，昭然甚明。闻其初结纳，拜勋为义父，家奴孙淮等亦与执袂为友，此岂在孙淮下耶？自莅任蓟州，假以修建，极被侵渔，如责报上、中、下三百六十家，虽都御史翟鹏亦以上户被征科罚，诸将领动以百千计，巧立名色，黩货无厌。抚边要略，毫未之闻，而区区来远楼之建；驭夷大体，毫不之顾，而拳拳为钦赏之乞。臣闻奉命戒行之日，擅作恩威，广行论荐，不俟批发，先以私示与荐等官，此何心也？已蒙宸断，留中不报，却复钻谋吏部，阴私鬼魅，盖不可测矣。”疏入，诏逮至。
会讯，言：“守中本以反复小人、贪残赃吏，虚张虏势，假称犒赏，冒废帑银钜万，罪已不赦。至修建来远楼，砍伐潮河川一带林木，自撤藩篱，置之极典，尚有馀辜，依例论斩枭示。”上命监候处决。
〈按：北寇猖炽，专命总督，则虽才望素隆者犹恐不堪也。于时郭勋用事，乃以义子胡守中往。夫守中阿附权势，名节扫地，岂堪大任？黩货擅威，已失军民之心矣。来远一楼，何足耀虏？而斫伐林木，使虏得以长驱，通天之罪，尚忍言哉！以此知郭勋者，市私恩而忘国计；胡守中者，堕边防而蔑远猷。典刑之极，又复何辞哉？〉
嘉靖二十一年壬寅四月丁丑，[94]掌都察院事毛伯温申明宪纲：一禁酷刑；二慎举劾，[95]三革骚扰；四惩势豪；五省繁文；六明职守；七正士风；八备两造。[96]上曰：“朕念苍生不得其所，祇因有司贪酷肆行，善恶无所惩劝。又因巡按御史不能振扬风纪，举劾失实。御史臧否不明，却由都察院不严考核，吏部不公黜陟，该科不行举正，失朝廷设官初意，国家何赖焉？览奏，具见振举纲维，切中时弊，朕心喜悦，所陈悉允行。”
五月辛巳，两广巡抚蔡经、安远侯柳珣剿平琼州黎贼。上嘉其功，加珣少保，升经兵部尚书，镇守如故。馀各陞赏有差。
丁酉，礼部左侍郎孙承恩上言：“迩者盛夏炎郁散为疫疠，都城内外之民僵仆相继。乞命太医院及顺天府惠民药局，依按方术预备药饵，庶阽危之人得以有济。”上从之。
戊戌，初，上以久旱，躬祷雨于大索殿。[97]至是雨数日乃止。上喜甚，群臣表贺，并优诏答之。
戊申，兵科给事中胡宾上言宽恤备操官军事，言“迩年备操官军，甚有全卫不行赴操者，兵部欲严督挨拿及追完拖欠工价。盖愚以为远方军士千里裹粮而来，往往糊口之谋朝不计夕，虽使曲加宽恤，尚恐有逃亡失所之忧，况重以贪残者为之豺虎哉！大约管工等官，奸诡计诈，各该官军拨工着役之日，百计凌虐，利其一逃。及其既逃，因而抑勒见在管队、写字官等，揭债补工，阴肆侵渔。兼之无知官军，乘时射利，暗交在工军户，一概指称揭陪包揽，一以指十，百以指千，诬累逃者，而规取嬴利。小则扣除食粮，大则变鬻田产，一遇领班之役，进退失措，逃避田野。今议者不察其情，欲一切以法从事。伏望皇上禁约管工官，务要备加优恤。如有仍前凌虐支调在逃者，照逼累新军在逃事例究问。其未到官军，止许坐名送部，行文原管官司问罪补役。若或追补，亦只追完解部，庶几有裨兵政万分之一。”
〈按：优恤军士者，兵科之责也。猝遇饥荒，坐视沟壑，漫追逃补，不究原由，当时怨嗟而无诉者不知几十万矣！两读胡宾之疏，欲将通仓粳米减价发粜，量减十分之三。至于惩管工官之凌虐，追补役者之解部，处置得宜，而幽隐悉达。仁哉，给事见诸言表矣。〉
七月己酉朔，日有食之。
革大学士夏言职，闲住。
庚戌，礼部右侍郎吕柟卒。
柟，高陵人。正德初，逆瑾窃柄，柟疏请上御经筵，亲政事，以潜消祸乱。瑾衔之。乞养病，归。瑾诛，以荐起用。入朝，上劝学疏。值乾清宫灾，应诏陈言六事，不报。复引疾归。上御极，诏复馆职。甲申，奉旨修省。上疏以十有三事自劾，言甚切直。上怒，下诏狱拷讯，谪解州判官。旋陞国子监祭酒，首正监规，上疏申明五事。寻转今官。值奉天殿灾，自陈乞休，诏许之。至是卒，后追谥文简。
按：柟，性颖敏诚确。自垂髫时，辄有志圣贤之道，危坐读书，虽祁寒盛暑不辍。为翰林修撰，逆瑾以同乡欲引附己，啖以入阁，柟绝不与往来。瑾诛，事武宗，以疏谏不合引疾。逮事世宗，又以疏谏不行乞休，真忠亮之臣也。致仕居家四年卒。所学醇正，不以王守仁为是、陈献章为高。其曰：“所谓格物者，随时随处格，如伏羲亦尝观鸟兽之文。但远取诸物，必近取诸身，若离却己身，格做甚。”至与献章论乐，以为如今人言乐，只在推开事去为乐，其流之弊，便是晋人竹林之风。则志端识正，真可为世标矣！今读其奏稿及文集等书，其人可概见哉！
甲寅，南京刑部尚书周伦卒，[98] 谥康僖。
延绥巡抚万潮奏：“降者言：‘虏不独寇山西，直欲趋芦沟桥，以窥京师。’”上命“宣、蓟兵马除赴援别镇外，馀即整备以待。”
乙卯，兵部言：“虏在山西，势甚猖獗。各镇守、巡官军，因无总制，未免各分彼此。乞会同推举忠诚有将略者”。[99]上命原总督宣、大翟鹏复任。
戊午，边报日至，御史焦琏欲建外城如南京，上命速议。兵科给事中刘养直以为“宜建于无事之时，不宜筑于有事之日。且庙工方兴，材木未备，若并力筑城，恐官民俱匮”。上诏“庙工完日举行”。
丁卯，户科给事中刘绘奏：“顷者北虏南侵，陛下敕翟鹏往督军务。臣以为虏遁而总督辄罢，虏至而总督增设，事出仓猝，机不素定，非所以专责成而图茂功也。今虏息养精坚，及今不图，必为腹心患。今之谭边事者谓：‘我兵宜守，不可与战。’致使各边将士颇无斗志，总督诸臣散守要害，名曰清野，实则避锋；名曰守险，实则自卫。臣闻虏入寇，且号称数十万，联队而行，结营而止，彼固以整入也。我军虽调集三关，然狼顾自守，即参、游所统，亦无逾二、三千人。兵法曰：‘心疑者壮，力分者弱。’虏得逞志，职此故也。臣请专任翟鹏，凡军马钱粮，悉得便宜从事。内阁大臣协济于内，即驰檄宣、大、山西，尽发官兵约十七八万，三路毕举。预选步兵，措置巨梃、长枪、火器，总戍雁门关外，相机决战，不计伤损。并令各边即中贮积军需，总督申示军法，遣科道官各一员随军纪功。仍敕京营预简精兵一二万、裨将数员，以待接济。紫荆关、保定、河间等处，各整所部，以候调发。王师四应，主客之势成，臣谓虏可计日擒也。”
兵部谓：“绘言甚壮，宜允所请。”上是之。诏鹏“先发后闻。纪功科道官，其仿古监军之制，简廉能任事者往”。
〈按：国家承平，军不知战，闻者心惨股栗，而又无任事之总督、监军之科道，其何以冀全胜乎？以故议守之外，别无他谋。今者虏之入寇，不独患在山西，而且逼近京邑，欲据通仓以扼临清粮运。且泄泄焉欲为外城之建，不闻以战为言，吾恐虏不大挫则边尘岂能遽息？今以翟鹏总督三路出兵，兼之以军需之积贮，京营之接济，岂不可以横行匈奴乎？刘绘之疏，读之令人生气，宜世庙重诿于鹏，而震数十年之懦也。〉
戊辰，[100]兵部尚书张瓒言：“简命翟鹏，可谓得人。第我兵积怯，非大破常格，严示诛赏，无以激励士心。”上以为然。令“擒斩俺答、阿不孩者，赏千金，不次陞拜。其次酋首，三百金，升三级。临阵退缩者，自都指挥以下，径自斩首；总兵以下，先具死状，戴罪杀贼。”
八月己卯，户科给事中刘绘劾“山西巡抚刘臬，纳贿奸党，一筹莫展，冒破帑银，修筑边墙，且掩败称功，专肆欺罔；宣府巡抚楚书，沉酣高卧，将士离心，久握重兵，边备日弛。俱不职，宜罢。”因荐知府聂豹、参政王仪，于敖其才，可当一面。
吏部议：“刘臬失事重大，不容辞责，应革职听勘。楚书才乏振扬，亦无亡失，应回籍听调。”得旨如拟。
庚辰，起原任巡抚赵锦于大同，李珏于山西，王仪于宣府，任维贤于延绥。已而维贤又为兵科给事中冯良知所劾。自是更调纷纷，而边臣益务为欺蔽以避罪矣。
辛巳，礼部尚书严嵩条上边事，言：“当今急务，惟在得人。迩来将官以退缩自全为得计，而败军失律者每置不问，以故连岁效尤。周宇、张世忠之死，皆坐视无一应者，失今不治，后将何极？又闻昨者虏寇欲趋平阳，知府聂豹练兵据险，虏不敢入境。使列郡皆豹，虏岂能长驱而南哉！且豹何尝请兵乞粮？而人皆可兵，兵皆得食者，经画有方耳。”疏入，上嘉叹曰：“得人一论，尤探本穷源。廷臣宜亟察素著者以闻。”
己亥，夜，火星犯南斗第二星。
九月己酉，[101]宣、大总督翟鹏言：“黠虏猖獗，未遭挫衄，必乘隙复入。臣议调陕西、蓟、辽客兵八枝及宣、大主兵，兼募土著，选其骁锐者十万众，统以诸将，列为四营。候虏入时，即移兵分屯要害，每营各当一面。虏既入境，各发诱兵一枝，与虏挑战佯退，虏必分道追我，我兵遂起而夹攻之，臣当誓死临阵，决于一捷，假令虏骑充斥，必不可御。且令各营急趋关南，依墙固守，使虏不得越关而南。久之，虏无所掠，因而惰归，则我兵邀击之，丑虏固强，我兵岂尽出丑虏下哉？”上从之。
十月乙酉，郭勋死于狱。
庚寅，南京给事中王烨、御史陈绍劾奏：“大学士严嵩，贪婪狡狯，又加以鄙恶之子严世蕃，招权纳贿，煽助虐焰。置之政本，必为国祸。”嵩因疏辨求退，上慰留不允。
丁酉，宫婢杨金英等共谋大逆，[102]俟上熟寝，以绳缢之。幸误为死结，谋得不谐。有张金莲者走告皇后，[103]后往救护，得免。诏“不分首从，悉磔之。”
是时中外震惶，次日始知上体康豫，群心乃定。
戊戌，御史谢瑜劾奏：“郭勋、胡守中、张瓒、严嵩为圣世四凶。陛下旬月之间诛殛其二，而张瓒、严嵩二凶尚存，何不投之流之，以全尧、舜之功！”嵩上疏乞罢，上报以“中伤之计，所辞不允。”
丙午，[104]兵部尚书张瓒卒。瓒屡被言官论劾，皆有显迹，上终不去，而恤典尤加隆云。
十二月戊申，[105]以谋逆事敕谕中外。
壬申，改左都御史毛伯温为兵部尚书。上曰：“卿总司宪纲，久著才望，兼以南北征伐，谙总兵务，故特以本兵任卿。”伯温曰：“振举戎政，必先精选将领，抚绥士卒。迩年将官往往剥取军需以通贿赂，士穷且怨，驱之御敌，宜其敝矣。臣请各官无蹈前弊，一切军需悉以给军，则将官绝营求之弊而政本清，军士裕衣食之资而士气倍。戎政急务，莫先于此。”上纳其言。
十二月庚辰，兵部尚书毛伯温奏：“职方司郎中杨博，才识通敏，晓畅军情，向随辅臣翟銮巡历九边，备知夷状。今年资已深，例宜迁转。乞敕吏部，仍留供职，积有劳勚，不次殊擢。”上从之。
丁酉，南京给事中王烨言：“虏患绎骚， “[106]边储空乏，欲为久远之计，先宽屯田之征。凡沿边地有能佃种者，悉与为业，永不起科，贫者量给牛种。 [107]仍令游骑巡察，以防侵掠。”御史吴琼等请言：“各边?人中盐者，皆令输粟，毋得概准折银。”上曰：“屯田、盐法，实足边至计。今屯田未可顿复，便敕督抚、巡按榜谕地方将帅军民人等，将各边堪种地土开垦成业，永不起科。”
〈按：屯田坏而边无子粒之收；盐法坏而边无纳粟之?，久矣。况是时虏患日甚，愿耕者寡而上纳者希，一有所警，辄请之内帑、太仓，今日几百万两，明日几千万石，出之有限，而供之无穷，如之何而不内外交匮也？王烨永不起科之奏，吴琼不准折银之奏，似亦近是矣。不知田可耕种者皆为势豪所占，而其瘠薄者又无大利之可获，名曰给牛种，而给之者谁？名曰防侵掠，而防之者谁？其势必至尽废而后已矣。国初，?人开垦，上纳子粒，其输甚便，而其纳甚轻，故?皆乐为。今?人无利而辄令输粟，吾恐招之不来矣。必先清势豪之侵占买窝者，然后责之军与?焉，庶几其可行乎。〉
甲辰，巡视京营给事中苏旻奏议：[108]“京营军士尚缺二万，请召民充补，则民差无人。”兵部覆言：“今日之事，不在足兵，而在选兵，不在生财，而在节财。若所募匪人，不特无益营伍，抑且虚费钱粮。臣以为募兵之议暂且停罢，第令见在军士时加操练，汰其老弱冒替者，使在营皆可用之兵，无坐食之患，斯可耳。”上从之。
〈谨按：有兵百万，无益胜算。其何能为？昔李抱真泽璐步兵为诸道最，以其练之有法，故无取于多也。今京营之兵夫岂乏耶？不但不可与战，而且不可与守，一有不给，鼓噪随之。苏旻欲以民补其缺，特书生之见耳。本兵毛伯温以选兵为言，而且欲汰其老弱冒替，非谙练之素者，不能知此。吁，一欲补之，一欲汰之，所见矛盾，而利害甚悬。司马光曰：“兵贵精，不贵多。”伯温其知此乎！〉
嘉靖二十二年癸卯春正月丙午朔，日有食之。
庚午，敕建二忠祠于山西，祀都指挥周宇、丁璋，以录其死事。
壬申，兵科给事中陈斐请行大阅、大射。礼、吏部覆议：“罢之。”
二月壬寅，宣大总督擢鹏言：“前发帑银，夏秋防御。今虏警在春初，乞增银接济。”户部奏：“外库空虚，急无可处，请权发太仓老库旧银四十万应用。又宣、大米贵，往岁发银籴粮，军士不得实用。宜于京、通二仓坐拨粟米，十五万石赴宣府，十五万石赴大同。”并议车脚装贮事宜。从之。
三月己未，保定巡抚丁汝夔言：[109]“边储称诎仰给内帑者，由催科不时，积贮无法，逋负多而食廪虚耳。臣尝督粮陕西，将各边钱粮立法籍记，季终核其已征完者，责州县截解于府，府总解各镇，严行催运，既革大户侵欺，且免仓卒穷迫之患，此各郡邑可通行者也。且国初边粮悉征本色，以故仓廪盈馀，迩来改折，军士多不得实惠，枵腹待敌，所以往往不支。今后宜于丰岁征本色，七分解仓积贮。以后，贵收本色，贱则收折色，庶士卒可以终岁无饥矣。”户部以“各边事体不同，行边臣酌处。”报可。
甲子，宣大督、抚言：“迩者，二镇议发本色，而大同道路险远，转输实难。乞将大同粮米尽留宣府以给客兵，将宣府粮草价银移支大同，庶彼此通融，两镇均便。其宣府所留前米应发各城堡者，仍酌地里远近，量其脚价，亦于客兵银内动支，永为定例。”从之。
戊辰，闻庄浪故都督鲁经善晓夷情，缓急可用，令翟鹏访取委任。兵部请檄经自选丁壮及庄浪汉兵，同赴军门听用。经以庄浪兵寡，请得并选山丹、永昌、凉州、镇番、西宁五卫，务足兵五千。鹏许之。上令促经赴镇。
四月乙未，安南都统使莫福海等谢恩修贡。上曰：“福海既纳贡输诚，其赉使如故，第罢赐宴，稍减供馈，以示非陪臣礼。”
丁酉，兵部尚书毛伯温言：“属者并置总督大臣，宜允济矣。然臣犹有过虑者四：自古阃外之臣，彼此调和，则士豫附，但事权相埒，则嫌隙易生，可虑者一；自古命将出师，最忌中制，若往复奏请，必至坐失机宜，可虑者二；近年边务废弛已极，非旦夕可以责成，恐言者随议其后，可虑者三；总督大臣得专生杀，诸将有不遵约束者即加以罪，可虑者四。臣请文武同心决策，共济时艰。军中一切机宜，不从中制，虽有小失朝仪，宜谅其心。边臣亦当尽心展布，即有人言，宜自省待命，不当概求别避，所辖自总兵以下有所抗挠，即许论断如法。”上嘉纳之。
十一月壬戌，[110] 敕谕礼、工二部曰：“顷会议欲奉皇考于孝宗庙。虽有兄弟同室之义，然题扁各殊，终为未妥。夫礼非天降，乃起人情。祖宗列圣，欢聚一堂，斯实时义之顺者。兹当建立新庙，仍复旧制。前为太庙，后为寝，又后为祧。时洽、时享，奉太祖高皇帝正位南向，成祖及群庙、我皇考同堂而享献。既毕，则奉主各归于寝。庶昭穆不紊，世次以明。敕行之。”
十二月丙申，旌表孝子张钧。
钧，石州人。正德中，举于乡，以亲老不仕，读书奉养，孝行闻远近。父曰赦，太学生也。先以亲早亡，不得禄养，亦誓不仕，隐居城北村。辛丑，虏入，大寇至石州城下，掳父去。钧闻之，驰一骑入贼中，号哭求父。贼流矢射中肩，裹疮前走，至则父已死。钧哀痛殒绝，稍醒，尽饮父血，水浆不入口，三日而死。
嘉靖二十三年甲辰春正月庚子朔。
壬寅，延绥巡抚张羽?慧言：“虏数犯边，群策毕举。其所最急者，惟补足行伍、充实刍粮、训练士卒、锋利器械、修理城堡，各画圻而守。虏若入寇，则坚壁清野，据险守隘，使进不得攻，散无所掠，其势自困，然后从而邀击之，此为御戎上策。若必欲集兵防守，但可暂行，不可为常也。仍谕各镇，使互相传告，一闻有警，本处兵马作何战守，附近兵马作何应援，务求至当归一，简便可行，绝各镇观望之心，杜彼此推托之念。”疏入，上命各边实在举行。
癸卯，夜，木、土、火三星聚于房。
丁未，宣、大总督翟鹏以“虏报旁午，诏调各镇援兵听用。”兵部谓：“审如鹏言，尽掣全陕、蓟、辽之兵，独守宣、大、山西；不知各镇有警，何以待之？且望援之心重，则自励之心轻。惟延绥游兵二枝可听征发。”上从部议。
四月癸巳，[111]礼部集议庙建同堂异室之制，咸谓：“圣神之见，高出千古，请遵制卜期兴建。”
议久未定，左庶子江汝璧以“成祖首正世室而奉皇考入庙，则见存旧庙宜迁于穆庙之首，以当将来世室与成祖庙东西对峙，太祖岿乎其中，祧庙奠乎其后，三昭三穆列乎其前，成庙、睿庙翼乎其左右，而于朱熹庙议之图正相合矣。”右赞善郭希颜则以“宜立太庙居中，世室居左而虚右，四亲庙以次，而左右祧庙居后。”礼部言：“汝璧之议，间有异同，然其说出于朱熹。希颜之议，本于韦玄成，此不待智者而后知其不可也。夫奉孝宗、睿宗同于一庙，以位于穆三，而武庙以帝王统序，不失三昭之位，则四亲之恩既全，而世室之义有待。武庙之祀不更，名正言顺，足以垂宪万世。其视损七庙而为五庙，孰为当耶？”
〈按：宗庙之制，殷、周详矣。太祖之庙居中，左昭三，右穆三。昭穆之上，更立世室，以待中兴有功之君，不在祧列。昭穆之数已尽，时当议祧，然后升于世室，如商高宗、周宣王是也。我明太庙以奉太祖矣。成祖而下，列于昭穆，数尽而祧，则祀于文世室。至武宗而统绝，世宗入承大统，则武世室宜祀世宗。若兴献皇帝则追帝者，另立兴献帝一庙，则百世可以不迁。苟以兄弟之义而附于孝宗之庙，则君臣之分不明，而尊奉之心反失，不惟希贤所言为不当，而礼部之议亦非也。臣敢以鄙说附之。〉
五月丙辰，都察院议覆吏科给事中何光裕奏，“各省守、巡官，俱有地方之责。宜遍历所部，虽偏州下邑，亦必躬至。察吏治、阅城池、查钱粮、理罪囚、治奸豪、恤孤寡、督税粮、审徭役，诸所应举职务，俱照宪纲事体施行。仍以所行事情，具申抚、按稽考，有仍前旷废者，听抚、按参奏。”诏如议。
八月甲午，[112]礼科给事中王交、王尧日劾“少詹事江汝璧、修撰沈坤、编修彭凤、欧阳㬇、[113]员外高节，朋私通贿，大坏制科。大学士翟銮，以内阁首臣，二子汝俭、汝孝既连中乡试，又连中会试，若持券取物。然崔奇勋乃汝俭等师，焦清与汝俭结姻，又同受业。四人者，会试俱一号。汝俭、汝孝、奇勋，皆彭凤所取，诗经考官五人，何独专在凤一房？欧阳㬇亦汝俭等师，本同经，又改看书经，迹若引慊，而实助凤寻卷。及沈坤之取陆炜，高节之取彭谦、汪一中，皆以贿赂。故乞明正其罪，且欲追论顺天乡试秦鸣夏、浦应麒阿奉翟銮之罪。”上令吏部、都察院从公参看。銮请覆试。上怒令部、院治罪，不许回护。部、院请下汝璧于理。上以弊迹显明，大坏祖宗取士之制，遂勒銮并汝俭、汝孝、奇勋、清、凤、㬇俱为民，汝璧等法司会鞫。谓：“汝璧、鸣夏、应麒虽各阿取辅臣之子，然实非以贿故，至坤亦然。独彭谦赂节五百金得中，监试失于纠察，罪亦难逃。”疏上，诏“杖汝璧、鸣夏、应麒六十，革职闲住。节充军。谦为民。坤、一中、炜姑存留供职。”
〈按：翟銮位居辅弼，至尊荣矣，以己之故而中其子，又以子之故而中其师，何其贪婪而无厌也！江汝璧职亲侍从，至清要矣，一为怙宠计，一为纳赂谋，何其诬上而行私也！祖宗来，凡明经、孝廉、荐举三途已不复行，止一乡会取士，尚赖公道，可以服人。此而交通作弊，则世教将不大坏耶？曾不思王翱裂仲孙之卷，恐妨寒士；柯潜主应天之试，执付有司；纵刘俨不中陈循、王文之子，几致极典，而事得雪白，天下后世谁不仰望风采？噫，为辅弼者，与其如翟銮而父子为民，孰若王翱之为高。为试官者，与其如汝璧而廷杖受辱，孰若柯潜之为正。不然刘俨之文介至今存也，汝璧等龙灵贿赂今尚在乎？〉
十月庚辰，[114]虏报沓至，京师戒严。兵部尚书毛伯温、成国公朱希忠、给事中戴梦桂等，御史杨本源等，及山西巡抚曾铣等，各议防守事宜。上令兵部，“檄二镇士马急赴畿辅，随贼向往，分布截杀。其焚毁露积，即遣人往视，缓急施行。”
甲申，给事中戴梦桂言：“蓟州巡抚朱方，轻躁建议，掣兵太蚤，借口惜费用，使虏得乘间入犯。王仪、郤永，一闻其议，遂即散兵，贼一入口，召兵不暇。总督翟鹏，漫无可否，亦难辞罪。”上曰：“鹏若不下令，王仪、郤永安敢掣兵？朱方建议掣兵，使既去之贼非时勾入。以必抢京师为辞，二臣实为罪首，俱命械系来京讯治。仪、永姑停俸，戴罪杀贼。”
御史舒汀言：“本兵毛伯温漫无参酌，朦胧题覆，则其罪有不容辞者。况朱方止议掣蓟州兵，而并将宣、大兵并掣，则本兵之罪也。”上是其言，令“褫职为民，逮至午门前，杖八十，发戍边卫。”
十一月壬寅，南京兵部尚书张邦奇，鄞县人。好学笃行。初以母老淡于宦情，连补湖广、四川、福建提学，屡进屡辍。官至尚书，年六十馀卒， [115]而其母尚存，至百岁而卒。邦奇谥文定。
癸卯，致仕吏部右侍郎欧阳铎卒。
铎，泰和人。有文学，操履修洁，以天变自劾致仕。卒，谥恭简。
癸丑，兵科给事中徐养正言：“今之团营，即古天子之六军也。当戎务废弛之久，而欲钱粮支给，宜禁止侵渔，以革夙弊。于马匹领养，则拣选壮军以便饲??末，给发弓矢器械以熟操练，分别军士强弱以作勇敢。”疏入，诏议行。
乙卯，总督宣大翟鹏、巡抚朱方逮至，俱发烟瘴地面充军。鹏至河西务，借宿民家，皆莫肯留，遂告钞关主事，因杖其居民。民诉之，厂卫以闻，复逮至京，寻卒于狱。方亦毙于杖下。
十二月甲戌，礼科给事中周宗言：“祭葬、赠谥，宜著为画一之法。”礼部议：“计品论资以为隆杀，[116]则辨贵之义存而贱者劝；程工课实以为予夺，则辨劳之义存而怠者奋；祭葬有半得，则辨贤之义存而不肖者惩；杂途不得以干恩，父母不得以追附，则辨能、辨位之义存而觊觎者息。规制非不甚备也，但岁久因循，越且滥矣。臣等拟议条格，如言侍臣者，必尝日侍讲读；言军功者，必尝躬履行阵；给半葬者，必原其年劳之异用；请特恩者，必论其途径之邪正，于例不可拘。法当报罢者，条例上请，以俟裁定。一品、二品官妻授封病故者，止祭一坛，不得与夫之父母比。三品、四品父母止授封。五品以下封者，不赐祭。其称特恩，非日侍讲读、亲履行阵及东宫官亲奉出阁开陈有劳者，不得概与。一切杂途皆报罢。尚书、左右都御史，已加三少而奉旨革去者，止与本等，祭二坛，被劾闲住者不许。四品以上父母曾经本等封赠者，各许并祭，无封赠者不许。二品文官妻未封夫人者，不赐祭，被劾致仕者，听本部论其生平功过，酌议请裁。未考满者，不分在任、致仕，俱赐祭一坛，葬减半，听调别用及闲住诏复者俱不许。四品官已考满者，父母虽不得重封，亦与祭一坛，未考满者不许。”
疏上，得旨：“被劾致仕者，仍如弘治中例，准给祭葬，以称朝廷优礼大臣之意。馀皆如议。”
己卯，兵部尚书戴金条上备边十二事：“一、别武才以责成效；二、稽分领以别勤惰；三、实缺伍以备攻守；四、选民兵以裨行阵；五、修战车以御劲敌；六、拨富厚以养马匹；七、修关隘以固藩屏：八、重墩台以明烽火；九、谨盘诘以杜奸细；十、处降人以收亡叛；十一、养死士以采虏情；十二、选士兵以备调度。”上令斟酌举行。
嘉靖二十四年乙巳三月癸亥，[117]詹事孙承恩等言：“迩者皇上以皇太子冠读且近，习礼禁中，固慎重大礼至意。臣惟近侍左右，朝夕与居，易于玩狎，不可不慎。惟皇上有君之尊，有父之亲，诚进皇太子于前，躬为肄习，赐以面谕。况圣德之至，一言一动，莫非观法，潜孚默契，犹必速化。至近侍诸臣，又敕谕之，俾各事以正道，使俚言亵语不入于耳，戏侮玩好不接于目，斯可副皇上佑启之意。”疏入，报闻。
六月丙辰，[118]吏部尚书熊浃谏止仙箕。上批浃疏以示大学士严嵩，嵩言：“浃非敢有所沮讪，其意以仙箕之降，民间多有，恐其说久或不验，有负皇上崇奉之意。”上切责为浃强解。嵩引罪乃解。
庚申，太庙成。
七月壬戌，以庙建礼成，文武百官于奉天门上表称贺。是日颁诏天下，诏曰：“朕惟宗庙之礼，所以序昭穆；孝子之至，莫大乎尊亲。我国家宗庙之制，自太祖肇基，首立四亲庙，其后更制，同堂异室。比因稽古，式师周典，奉太祖正位居，尊成祖及历圣与我睿宗皇考、武宗皇兄俱同堂而序享献之节。兹以七月初一日奉安神主圣灵，希妥朕志。”
辛巳，大学士严嵩乞容宥言官，以弘听纳。谓：“御史何维柏，[119]昨论时政，因劾及臣。念臣本赞理无状，言官得举而劾之，乃其职也。万一维柏获罪过重，则臣之罪益重。乞俯轸言官进谏纳忠之愚，曲成愚臣闻过思惧之意，使中外人情以慰，而圣德为益光矣。”疏入，报闻。
八月壬辰，加秉一真人陶仲文伯爵，仲文疏辞。请赠荫，上许之，追赠三代，给与诰命，荫其孙??政为国子生。
十二月戊申，少师、学士夏言起用赴京。
嘉靖二十五年丙午春正月己未朔，上亲行拜天礼于玄极殿。出御奉天殿，文武群臣及四夷朝使行庆贺礼。
癸亥，群臣上表贺元旦雪。上报曰：“履端仰荷天眷，瑞雪应祷。朕心感荷，览奏已知。”
丙戌，覆总督张珩等奏。得旨：“甘肃自经土鲁番戕害哈密以来，藩篱寝废。边臣历年经略西事，迄无成功，赤斤等地方日益削弱。回夷古住甘肃，生息日蕃，贻患甚深。马黑麻速坛踵袭父兄旧恶，包藏祸心，今又结婚瓦剌，阴据哈密，占种沙洲土田，意在内侵。且因谋泄，遂尔投降，原非本意，姑且俯顺其情，容其入贡。其求讨地方住牧，欲照牙木兰事例安插，俱不准行。”
二月丙申，总督宣、大翁万达奏：“吉囊子住牧河西，俺答、阿不孩引兵渡河。乞如例调发客兵，其河南、山东民兵无益于用，独可调山陈长枪手三千。”兵部言：“前年战黄土沟，虏既南下而北走，去年战阳和川，虏亦深入而宵遁，多客兵之力。若山东长枪手、河南毛葫芦，本非民间常徭，为其长于用枪，善于走山，所司雇募，以资保障。第每省至六千名，不无充以老弱，而议者遂以为无益耳。今宜量减，务取精壮者每省各三千人，以一都司领之，取便住札，候警赴援。仍调延绥游兵二枝，宁夏、固原、辽东游兵一枝，务满三千人。以五月初旬，各赴宣、大军门听候调用。”上是之，曰：“各镇兵马依拟调用，不得延误。河南、山东原募民兵，每省留三千人，委都司官训练听用。各处有司增添起倩兵数甚多，有妨农业，俱止之。”
三月庚申，[120]谪湖广巡按包节永戍边卫。
初，承天守备太监廖斌，擅作威福，节至之初，欲绳以法，而语先泄，斌思以中之。于是候节谒陵时，故献膳羞，遽使撤去，而诡称节麾出之。奏已发，而随始奏。上怒，以节乃抵饰己罪，捕节拷问。刑部尚书以节大不敬，宜谪戍。上遂谪戍边卫。
丙子，致仕刑部尚书高友玑卒。
友玑，乐清人。安重有操执，不避权幸，屡蹶不挫。致仕家居，敝庐、布衣、蔬食终其身。卒年六十八，赠太子少保，谥恭简。
四月乙未，命山西巡抚曾铣以原职总督陕西三边军务。
戊戌，[121]兵部拟上招降赏格：“大边外招男子一人，赏银三两，递加至十五两止，幼男妇女二两至十两止；墩边引入一男子，赏二两，递加至十两止，幼男妇女一两至五两止。”又议：“严禁檄卒，毋擅纵人出境，毋取边人诈伪降人冒赏。”如议行。
壬子，工科给事中罗崇奎言：“近年以来，诸臣被论，恣肆强辩，巧饰己罪，反诋言者而倾排之。[122]即如户部尚书闵楷，贪鄙有声，刑科给事中万虞恺、游震得论之当也，乃反仇两人，亟图陷害。至借后湖银两之事，公为中伤之术。且后湖贮掌有人，度支有额，楷乃谓数不止此，假手报复，险亦甚矣。乞严加敕谕，以后诸臣被论，宜杜门省愆，不得谕辩。即论辩亦无得攻击言者。”上曰：“然。”令南京都察院遣御史一人，查稽后湖银数，庶得其实。
五月乙丑，录死事磁州生员王邦直子王化烛为磁州守御所正千户。
戊辰，[123]虏酋俺答、阿不孩遣夷使保儿寨等三人投番文，有白骆驼九头、白马九匹、白牛九只及金银锅各一，求进贡讲和，自后民种田塞内，虏牧马塞外，各守信誓。墩卒纳之，总兵家丁董宝狃石天爵，乃杀三人，以首功报。
于是总督翁万达上疏言：“董宝狃石天爵，幺麽贱卒，乃敢坏法贪功。彼执物示信，托墩军通款，借曰不许，犹当善其词说以遣之。乃诱而杀焉，此何理也？宝等滔天之罪，[124]真不容诛，乞亟正法典，榜之塞上，预弭其蓄怒构兵之谋，即不可解，臣等相度机宜，按兵待战。”巡按黄如桂参守备张润、巡抚詹荣、总兵周尚文防检失律之罪。兵部以“虏黠诈，未可信。宜贷各官罪，第令严兵待之。”诏可。
六月丁亥，广西巡按冯彬，以“广西之患，莫甚徭僮。与召募以防贼，不若召募以剿贼，据其巢，耕其土。凡贼之美田肥土，我兵无不愿得之者，因其愿而令之，蔑不胜矣。”兵部以“广西一省，狼人半之，傜僮三之，[125]居民二之。以区区二分之民，介蛮夷之中，事难猝举。且免差应调。土狼积习，今日应募以平之者，安知他日不各据其地转而为贼也？”上从部议。
七月癸酉，[126]原任吏部尚书唐龙卒。
龙，兰溪人。性疏爽，有文学。经略关中时，民饥又有虏警，大著劳绩，一时称为才臣。后晋吏部尚书，三疏乞休。上以为称老忘君，褫职为民。出都门遂卒。后数年，子汝楫官修撰，上疏明父不欺。诏复原官，赠少保，谥文襄。
八月壬辰。致仕南京户部尚书周金卒。
金，武进人。自正德间，历谏垣九年，弹劾不避权贵。都督马昂献既娠女弟骤宠，金抗疏请诛昂，还其女，久之得遣。后敭历中外，劳绩甚著。卒，赠太子太保，谥襄敏。
〈按：谏垣之职、总督之职，惟功在社稷、威震边陲者录焉。周金忠亮有素，倜傥有谋。其为谏垣也，发马昂之奸；而其为总督也，获黠酋之首。非所谓名臣与？不然，吕不韦之计得行，玉牒紊乱，而彊圉将不靖矣！〉
十一月己未，宣、大总督翁万达，请“自今各边有妄杀归降人冒功者，如按得实，不必解京，许巡按秋后斩首示众，以杜奸人玩法之心。”报可。
〈按：：边方妄杀降人，此一大害也。夫归降之人，抚之犹恐其不来，冒功之举蔽之，非所以明法。尝见杀平民以为虏级，授纨裤以为韬钤，臣切憾之。况杀降以冒功，不惟绝虏人来附之心，而且废朝廷招纳之意，坏法干纪甚矣。先时董宝狃杀进贡保儿寨等三人，而以首功报，万达已奏，滔天之罪，真不容诛。而今复欲斩之于边以示众，则其除害而招携者不亦兼至哉！〉
壬午，户部议覆巡抚杨博所奏屯田事宜，言：“经略河西，莫先于兴复屯田，而屯政所以不举者，催征扰之也。种未入土，而名以在册，人已在逃矣。请令诸边臣，召民垦辟，永不征赋。其故常征赋而后复荒芜者，并许佃种，一体蠲免。”诏“边臣敢有变乱屯政者，巡按参奏处治。”
十二月庚子，三边总督曾铣，请“破常格，发帑银以筑边墙。”疏下部议。
铣复上言：“河套可复。”谓“边墙不过数十年计，而复套则万年久远之计。”部议，以“筑墙、复套俱不易，而复荫犹难。纵使能复，亦难为守。”[127]上曰：“虏据河套，为中国患久矣。连岁关、陕横被荼毒，今铣能倡逐虏复套之谋，本兵乃久之始覆，迄无定见，何也？其令铣与边臣悉心图议，务求长筭，嗣上方略。”
嘉靖二十六年丁未春正月庚申，[128]左都御史宋景卒。
景，奉新人。练达国体，而志行刚方，一时缙绅咸推重之。历工、兵、吏三部尚书，至今职。卒于官。赠太子少保，谥庄靖。
三月庚午，赐廷试贡士李春芳等三百一人进士及第、出身有差。
是科所得杨继盛、王世贞、李幼滋、汪道崑、杨巍。
四月丙戌，[129] 总督宣、大翁万达议：“大同为山西藩蔽，大同有备，则山西无虞，将来可以渐掣客兵。”山西巡抚孙继鲁则以“论长边则大同差急，山西差缓；论紧边则山西、大同并急。今欲止守大同，岂得无忧？”万达复奏：“继鲁沮排成议，乞赐别处。”兵部议：“万达欲掣山西摆边兵马，并守大同似矣。但宣府马营等处，亦有通贼要路。且山西岢岚等处，逼近黄河套虏渡口。宜令万达公同查议。”
既而集议：“调保定兵马一枝驻札赵川堡，专备宣府中、西二路。又量将东、南二路兵马，于防秋时月调赴西北协助战守，至山西、大同二镇外边，并守要害。又恐严外略内，量留宁、雁一带额式兵马，以为内应，则非专守门户而不顾堂室矣。继鲁不能虚心揆事，责其共济诚难。”得旨：“令万达悉心协谋，周尚文勿以继鲁言疑沮。继鲁敢背明旨，挟制总督，阻坏成事，差官逮至处分。”
继鲁以清节著闻，然好刚使气，沾沾自喜。比任巡抚，志气盈溢，言动矜肆，人谓不祥。未几，竟诏狱械死。
乙巳，吏部尚书罗钦顺卒。
钦顺，泰和人。学术醇正，操履端方。是时有倡为师心顿悟之学者，钦顺为之反复辨正其说，甚且究所造诣，可谓信道不惑矣。卒，赠太子太保，谥文庄。
〈按：钦顺姑遇老僧，叩佛之由，撤夜构思，以为至奇至妙。已而读濂洛关闽语录，潜玩久之，于吾道有得，始大悟禅学之非，于是力排痛斥。及为冢宰，人多荣之，钦顺不拜，谢客乡居，又潜心二十馀年，曰道在是矣。是时，陈献章讲致虚立本之学，彼深诋其说之禅。王守仁又倡致良知之说，欲与之辨，而守仁己卒。其徒习其馀说，抵毁程、朱，则又曰：“今之道学，泰然自处于程、朱之上，而究其所得，乃程、朱早尝学焉而竟弃之也。”夫陈、王二子，始学程、朱而入于禅，钦顺始学禅而终笃信程、朱，此其邪正较然辩矣。乃犹多为陈、王所惑，至今禅学大行，吾道晦??蜀，安得如钦顺者而为之倡和哉！〉
丁未，考选庶吉士于东阁。上亲赐题，文曰“原心”，诗曰“善为宝”。取亢思谦等二十八人，送翰林院读书。命吏部左侍郎兼翰林院学士张治、吏部右侍郎徐阶亦兼学士教之。
壬子，北虏俺答，自去岁夏中款大同塞求贡，朝议疑之，严旨戒边臣毋堕虏计。盖是时，陕西有复套之议，将督兵出塞，当事者主之，故力绌贡议云。
五月丙辰，三边总督曾铣奏：“边方守令，所系甚重。必选年力精锐才干强敏者铨补，其有称职者特加奖擢。”上曰：“该部将选用升迁事体，别立资格。”吏部以“边方守令，通将应选者量酌地势远近，取年力相应者除补，毋以告就边方者概授。各巡守边境者，务择才选用，毋以才力不及官改调。其平时巡抚有方、遇变建立奇功者，不拘守令，两司不时荐举。本部破格超擢。”得旨允行。
丁卯，先是二月中，套虏以草青近塞驻牧，零骑往来侵掠，居民不敢樵采。总督曾铣方鸠兵缮塞，虑为所扰，乃蒐选锐卒督之出战，凡斩首二十七级，生擒脱脱虎馀，毙于矢石者甚众，获牛马及夷器以千计。虏移帐渐北，间以轻骑入掠，铣复督诸军驱之，虏遂远塞，不复敢近。铣以捷闻，遂列上诸臣功罪。上嘉其功，诏陞一级，赐银、绮表里。馀陞赏有差。
壬申，吏科给事中何云雁，以“考选台谏，乞敕吏部，取宋司马光所言不爱富贵、重惜名节、晓知治体三事为选用之则，勿以毁誉为用舍。”上纳其言。
六月庚子，三边总督曾铣言：“延宁大虏压境，修边之役尚未毕功，故臣檄庄浪鲁经兵三千，暂驻兰州适中之地以为应援。乃甘肃总兵仇鸾疏摭本镇兵马寡少，故违节制，不听调遣。而巡抚杨博附和上请，并乞责成。”上曰：“鸾阻挠军机，妨误边事，姑从轻罚，住禄米半年。博亦停俸四月。”
兵科给事中齐誉言：“前宣、大总督翁万达与山西巡抚孙继鲁谋议不合，已形讦奏。今秋深，虏警羽檄旁午，而鸾等复与铣争持不下，请降旨严敕。”上是之。
八月甲戌，致仕工部尚书甘为霖卒。
为霖，富顺人。谄事权贵，欲利无厌，不顾廉耻。督理郊庙穹坛，及修饰诸陵、预造寿官。工完，升尚书，加宫保，屡为言官论劾。嘉靖中年，上深居不视朝，百官多通贿赂。而兵部尚书张瓒、礼部尚书严嵩犹狼藉，为清议所斥云。
戊申，致仕大学士贾咏卒。
咏，临颖人。累主乡、会试，久侍经筵，修武庙、睿庙实录。召对平台，每赐御制诗章宸翰。以大狱注误，乃引疾乞休。居乡二十年，以醇厚闻。卒，赠太师，谥文靖。
闰九月乙巳，户科都给事中郑大同劾云南巡抚应大猷，“所属藩、臬有司，有举无劾，避忌长奸，请加罚治。并敕所在巡抚官，务遵敕书行事，从公举劾。”上曰：“抚按举劾，系宪纲旧例。云南在万里外，贪官酷吏倍甚他省，应大猷日久岂无一人堪劾，乃敢违例废法，大伤宪体。其褫职闲住，不许再用。”
十月己酉，树皇考圣制碑亭于小孤山庙中。
丙辰，延绥巡抚杨守谦上言：“激劝边事，惟在重赏。赏不逾时，则士心竞劝。今令申‘斩虏一级者，升一级。不愿陞者，予三十金’，为赏已轻，而又查勘文移，动涉年月，以致人心不劝。近以宣、大事棘，增赏格至四十两，犹未优厚，请增为六十两，令即时给赏。盖陞级袭荫，利于官旗有力之人；穷边之卒，所觊在赏。彼见获功者即时持数十金出辕门，有不相顾动色顿忘其死者乎？”兵部覆议，“通行九边。”上曰：“激劝人心，犹贵速赏。何乃经岁候勘？令督、抚议处良法，俾早沾实惠。”
十一月壬午，诏释御史杨爵出狱。
爵前后系狱凡七年，人无敢为言者。是夜，宫中火，传诏急赦爵。爵家富平。及归，有大鸟集其舍，爵曰：“吾将死矣。”乃自为墓志，未几果卒。爵，性狷介，清苦自甘，勇于为义。以忠谠得罪，没齿无怨言。隆庆初，赠光禄少卿。
〈按：杨爵之忠谠，世庙未尝不钦恤也。二十四年，不由人言诏释于狱。已而，因严嵩欲宥杨魁，复逮之。然天意人心，岂终使之卒于狱哉？宫中火灾，急传肆赦，此必有所警其心而然者。归之未几，而善终正寝，且有大鸟之异，是固人心之愿也，而实天意之显也。〉
乙未，皇后方氏崩。
上即日发丧，谕礼部曰：“皇后比救朕危，奉天济难，冀同膺洪眷，[130]相朕始终。不意遽逝，痛切朕情。其以元后礼葬之。”
丁未，[131]三边总督曾铣同抚、按官疏陈边务十八事：曰恢复河套；曰修筑边墙；曰选择将材；曰选练士卒；曰买补马骡；曰进兵机宜；曰转运粮饷；曰申明赏罚；曰兼备舟车；曰多置火器；曰招降用间；曰审度时势；曰防守河套；曰营田储蓄；曰明职守；曰息讹言；曰宽文法；曰处孳畜。奏下兵部。上曰：“虏据河套，为国家患，朕轸怀霄旰有年矣，念无任事之臣。今铣前后所上方略，卿等既已看详，即会众定策以闻。”
已而，铣复上营阵图八，曰立营总图、曰遇虏驻战图、曰选锋车战图、曰骑兵迎战图、曰步兵搏战图、曰行营进攻图、曰变营长驱图、曰获功收兵图。上览而嘉之，令所司一并议奏。
十二月辛酉，[132]“甘肃总兵仇鸾有罪，诏锦衣卫遣官校捕之。
鸾在甘肃日久，贪纵酷虐，恣为不法。初，曾铣以防秋调取河西兵马，鸾执不发，为铣所参。上令按臣查勘，鸾知不可掩，益狂悖无顾忌。至是铣复劾其自副将而下，无不一一求索兼金宝玩，又侵克卫所月粮，科取班军银两。[133]至其狂诞不恭，肆为欺罔，去岁果园堡之捷，妄报虏酋狼台吉为我军所馘，今狼台吉固自在也。且驼马夺获半入私闲，随从舆台尽带功次，以致人心汹汹，恐成他变。上览疏大怒，令锦衣逮系讯治。
既而，甘肃巡按张雨复言鸾黩货养衅，大失番夷之心六事；甘肃巡抚复详疏其欺罔贪暴三十事。俱下兵部覆勘，言“所奏夷情，且人命十馀，赃私钜万，必须明勘，方可正法。”
丁丑，[134]御史饶天民、张登高上复套议。天民言：“各当预防，虏势奔突，各边严兵守险。及会议条格，不宜刊布，恐泄军机。”登高言蓄财赋、养士马、久将任、忌先声、防他患、速犒赏六事。上言：“各边防御奏议，刊布无碍，且王师乌用掩袭为也。”
嘉靖二十七年戊申春正月癸未，[135]兵部尚书王以旗等上复套事宜。上曰：“今欲行此大事，一铣何足言？祇恐百官受无罪之杀。”夏言等不敢决，请上自断。严嵩以“铣有好大喜功之心，而为穷兵黩武之举。在廷诸臣皆以为不可，而该部和同附会上奏。”时上已疑言。言上疏自明，仍委吏、礼及都察院参看以闻。嵩复辩铣疏。
是时，上意且不测，而嵩攻言甚急。言复上书自明。上令锦衣卫逮铣至京问。已而参覆夏言，“轻信狂言，辄为赞奏，奉诏自陈，复不引罪。惟圣明裁其进退。”上曰：“削夺夏言馀官，令以尚书致仕。”
甲辰，兵部奏：“近有从虏中来者，[136]言虏酋俺答等踏冰渡河，与套虏聚谋，将寇延、宁，请严加防御。”上曰：“寇虏聚谋深入，此曾铣擅开边衅所致，其亟行总督王以旗谨备之。 [137] 铣欺君误国，其会同参看以闻，不许护党。”
丙午，兵部右侍郎万镇等参奏曾铣擅开边衅之罪。会仇鸾先被铣劾，亦上疏自理，因劾铣“先时虏入延安，杀死居民数万，匿不以闻，而又克取军粮数万。自知罪重，乃倡议复套，希冀非常之功，欲以自解。”上命兵科给事中申价往勘以闻。
三月癸巳，[138]锦衣卫鞫上曾铣狱情。法司会拟铣罪，律无正条，宜比守边将帅失陷城寨者斩。上欲拟所犯正律，于是拟以交结近侍官员律。诏可，乃斩于市。
铣有机略。初巡按辽东，会兵变，密捕首恶诛之，全辽大定，时论以为才。后巡抚山西，虏入太原，请檄还山东兵戍关西者内守临清，为时所笑。比视西师，乃倡复套议，夏言力主持之，纷纷造舟车，括铅铁，萧然烦费。上心亦危疑之，以讯严嵩。嵩与言不相能，因是以陷言，言遂得罪。是时，上怒铣甚，然实无杀言意也。会嵩授仇鸾意，令以复套事攻铣以贿言，竟以交结近侍律俱论死。鸾罪得释，复厚赂嵩，两人深相得。鸾益横骜不法，以及于诛。铣既死，家无馀赀，妻子狼狈远徙，天下闻而冤之。
〈按：夏言虽更张，然犹所持者正也。其所以主复套之议者，盖以曾铣才干足以堪之耳。曾不思严嵩之奸诡日夜攘臂，而仇鸾之纳贿足以中其欲而动其心，盖亦不智之甚矣。当是时，人劾严嵩者宠灵如故，而夏言则革馀官矣。令致仕矣，其所处何危疑也！而严嵩与仇鸾奸贪相济，则内必有变，如之何其不料也？昔书生言：“权臣在内，未有大将立功于外者。”又言：“出师未捷身先死，常使英雄泪满襟。”噫，待之亦甚惨刻矣！河套不可复，则当止之于先，而兵机未失，律犹当宥之于后，罢而流之亦已足矣，而顾拟以交结近侍之条，使张释之、于定国为廷尉，忍不上诤乎？奈何令首辅、能臣一旦就戮而失天下心也？卒之虏酋无忌，而京师震惊。即有谋勇之士，其不鉴曾铣而甘败亡者几希。噫，使仇鸾终不伏辜，而嵩终不败，其何以谢夏言！〉
四月丁未，逮大学士夏言至京，命法司拟罪。刑部尚书喻茂坚言：“据律宜在议能议贵之条。”上命“依律定拟以闻。”于是竟坐与铣交通律斩。
六月甲辰，赠故少师、大学士杨一清太保，[139]谥文襄。
七月戊寅，夜，京师地震有声。
辛巳，郑王厚烷，疏“请上修德讲学”，并进居敬、穷理、克己、存诚四箴及演连珠十首，以简礼、怠政、饰非、恶谏、神仙、土木为规。上手批其疏曰：“尔探知宗室有谤讪者，故兹效尤。彼勤熨细物，一无赖子耳。尔真今时之西伯也，请欲为为之。”
戊戌，原任少傅、大学士许赞卒。
赞，灵宝人。前吏部尚书进之子，练习国家故典。在刑部，累上刑法议，析义甚精。性醇厚不伐。尝以两世典铨，大惧盈满，每拜命不获。已始就职，然柔逊无大臣节，居铨司依违权幸，至为司属所制。末年颇以贿闻，𬯎其家声云。卒，赠少师，谥文简。
〈按：冢宰掌铨衡，属官皆其所统也。使其正直者为之，则孰敢有不奉约束者。尝考王翱为吏部长，端毅清白，呼兵部尚书马昂、吏部侍郎崔恭皆以名，而二人亦未尝不起敬，盖足以服其心也。乃世宗时，唐龙为属官所误，功名稍损。今许赞两世接踵，正当振其家声，而为属官所制。推原其故，由龙以衰暮不事事，而赞以柔逊通贿赂故耳。然则关中之经略、刑部之法纪，反为所掩矣。吁，可惜哉！〉
八月癸丑，京师地震。
九月丙申，京师地震有声。
庚子，给事中姜良翰奏：“今天下之患，在于吏治之不清、豪强之玩法、农夫之失业，而其原皆自风俗侈纵始。请申明礼制，以章示下民。凡饮食、宴会、服舍、舆马、器用之类，悉差为等第，令不得逾越。然后塞兼并之源，严贪墨之戒，驱游惰之民，复生养之业，庶太平可望也。然京师者，诸夏之本；贵戚者，士民之首。兹欲风教四讫，请自京师始。”上从之，诏都察院出榜禁约，仍通行在外，一体遵守。
十月癸卯，杀大学士夏言。
言，贵溪人。与严嵩同乡，以声势相轧。言罢归，嵩尽斥其党。及复用，乃在嵩上，亦斥去嵩党。然嵩柔佞心险，内衔之，而貌敬之益甚，言益以气凌焉。及言因复河套事失上意，会有蜚语流禁中者，或曰亦嵩所播，或曰嵩以灾异密疏，引汉诛翟方进故事，[140]上意遂决。
十一月庚辰，[141]）御史王世翘奏：“陛下御临以来，召杨一清于致仕，拔王琼于谪戍，后来德业闻望，为世仰重。藉使当年有过则弃，有善不录，则二臣沉没终身，不得效尺寸于竹帛矣。今时事方殷，旦夕冀得真材，而使诸臣以小眚永弃，不得与前二臣同沾鸿造，深为可惜。伏乞敕下吏部，于一应闲住为民，择其可用者，以次擢补；其有谪戍可原者，亦宜分别轻重，以广朝廷宥过之仁。”疏入，报寝。
丙辰，金星昼见，十日而没。
十二月甲寅，少保、礼部尚书费采卒。谥文通。
嘉靖二十八年己酉二月壬子，北虏入犯宣府滴水崖，把总江瀚、董旸御之，战死，全军皆没。虏遂东犯永宁，关南大震。
癸丑，命辽东总兵李凤鸣、神机营听征总兵赵国忠镇守宣府。
乙卯，大同总兵周尚文率精骑万馀赴援，与虏遇于曹家庄，大战败之，虏遂东走。
丁巳，虏至永宁，周尚文遣兵追及之，斩其殿后骑虏，虏率众由黄家黑峪北遁。
壬戌，给事中赵钺言：“故礼部尚书费采、总兵郤永，行履无闻，数经论列，不宜锡之以谥。”上以“谥法原有美恶，以示劝惩。今后所司定拟，务合公论。”
乙丑，先是，上欲今春东宫行冠读礼，因问严嵩“可行与否？”嵩以“先期演习，然后行。”上从之。
三月壬午，先是正月间，大同侦虏酋俺答等纠众将去，由旧路寇宣府。总督翁万达以宣府总兵赵卿怯儒，恐不能当虏，乃疏请预调大同总兵周尚文代卿。至二月十一日，虏果以数万骑犯滴水崖，指挥董旸俱战死，虏遂南下，驻石河营，游骑分窥诸口。游击王钥等遇虏，与战却之，士气稍奋。虏移营南向，总兵周尚文提大同兵万骑至，南路参将田琦率骑千馀来附，与虏遇于曹家庄，搏战竟日，相持未决。次日，复殊死战，斩酋首四，搴其旗，贼气遂沮。会万达督四路参将姜应熊等自怀来顺风鼓噪，虏以为大兵至，遂结营东遁。宣府新任总兵赵国忠，闻警出关，又败于大滹沱，遂与尚文等分道追贼，复击败之，虏狼狈夜遁。万达以捷闻。上曰：“劳绩可嘉。”尚文加太保，万达陞兵部尚书。仍各赐银币、玺书奖励。既而尚文疏言：“诸将士奋不顾身，三战三捷，今臣独膺陞赏，而阵亡及有功将士未沾恩赉，恐人心懈弛，愿辞陞赏，推恩将士，以图后效。”上以成命不允辞，命兵部亟议赏格以闻。
四月辛亥，给事中罗崇奎奏：“各省钱粮，皆左布政一人主之，不无专便之私。请自今查盘，必巡按亲至，如巡按势有不及，则同右布政监视。凡封钥出入，必相关白。”
疏下都察院。左都屠侨议，以“自今布政司钱粮出纳，不得以火耗、公用为名，额外多取。至于文移出纳，必同佥押，御史则加意综核之。其在南、北直隶巡按，均有稽察之责，皆依此法。”从之。
五月己卯， [142]礼科给事中沈束为故总兵周尚文请恤典，言：“尚文为将，忠义自许。迩者虏骑深入，闻命疾趋，奋勇先登，多所杀获，此一时奇功也，虽幸蒙圣恩褒之玺书，升之官秩，然尚文有不泯之功，朝廷有未尽之赏。请赠以封爵，则熊罴之士抱腕自奋矣！”上览疏大怒，曰：“周尚文连疏自伐功劳，不知何故？即死，束不行重劾，反肆欺市美。”令锦衣究问，坐奏不以实律，杖徒赎纳。
六月壬戌，[143]召大学士张治、学士李本、礼部尚书徐阶入直无逸殿。
七月戊寅，[144]南京吏科给事中李万实奏陈考察四事：
一优异才。谓“方面守令有治行卓绝者，宜令部、院廉其政迹，请下内阁撰贤能玺书颁给。其来朝者，仍赐衣、赐宴；在任者，行抚按官备物宴劳，以示嘉奖。”
一严汰黜。谓“考察贪酷者，止于罢黜；不及者，往往改选反得善地。且地方僻小，极于贵州，设有不及，何以处之？乞敕吏部，于贪酷官员，追夺诰敕，逮治赃罪；其不及者，照京官降职调用，以示惩创。”
一信禁令。谓“扼绝馈遗，令甲甚明。今外官加派小民者，宜行抚按重治；在京衙门潜通苞苴者，厂卫缉访以闻。”
一杜幸门。谓“朝觐被黜者，不许奏辩。乞申明国宪，即时参奏，从重发遣。”
八月己亥，户科给事中张秉壸以“边供繁费，加以土木祷祀之役，[145]月无虚日。帑藏匮竭，司农百计生财，甚至变卖寺田，收赎军罪，犹不能给，乃遣部使者括逋赋。百姓嗷嗷，海内骚动。”
户部覆议：“成化以前，各边宁谧，百费省约，一岁出入，沛然有馀。今则不然。京、通仓粮岁入三百七十万石，嘉靖十年以前，常有八、九年之积。十年以后，岁支加五百三十七万石，抵今所储仅馀四年。太仓银库岁入二百万两，先年所出大约一百三十三万，常馀六十七万。嘉靖八年以前，内库积有四百馀万，外库积有一百馀万。近岁大约所出三百四十七万，视之岁入，常多一百四十七万。及今不为之所，将不可措手足矣。且今生财之道既极，计惟节用。乞令两京户部并各衙门，将一年出纳钱谷分为四目：一曰岁征几何；一曰岁收几何；一曰岁支几何；一曰岁储几何。务令简明，进呈御览，以为通融樽节之计。”得旨允行。
庚申，肃州边外属夷总牙日羔剌等，旧为土鲁番所迫，款求内附，已安置于肃州城北威虏等地。于时未筑城堡，番虏侵掠，乃相率环附肃城杂居。至是，监生李时旸疏言不便，恐贻内地患。诏守臣经略之。于是巡抚杨博檄副使杨仪、参将刘勋，修葺威虏营并金塔寺古城，添筑白烟墩等城堡凡七，[146]建墩台一十有二，召诸番谕以利害，给以耕爨。诸番皆稽首奉令，总住安置，约自后惟朔望许入城市易。自是数十年，番害顿除。上深嘉之。
癸亥，虏由梓林儿至松树墩，登暗门溃墙而东，寇大同左、右卫及威远等处。攻毁堡寨五十馀所。
兵科给事中胡叔廉言：“往者边臣已报大同修筑边墙甚固，今乃虏得冲入，请治其罪。”上令巡抚参核以闻。
甲子，两浙运副郭希颜，复以往年所著论庙议二册及周礼庙桃一篇进览。因言：“秋享凡几，嵩文学大臣，岂不闻父昭子穆，古今通礼，必不可乱哉！夫今不改，恐同室一日弗安一日。况九室皆已有主，五世又不忍祧，将来孝烈不识，何所于祔？此非圣虑之未及，而谁为画此者，失策也。伏愿改诏中外，增立昭穆，世世长守，则臣无所遗恨。”上以凟扰，姑贳其罪。
九月辛巳，谍报虏酋俺答率众入边，结营东向，[147] 势将深入。兵部尚书翁万达乞申饬诸臣，“在关北者，计在必战以退虏；在关南者，计在必守以保边。毋以疏虞取败。”上以“所画事宜，视贼所向，相机战守。”
癸巳，初，吏部尚书闻渊既去，会推礼部尚书徐阶。上曰：“阶方事朕左右，固非先朝弘文馆之直者，如何辄拟外迁？” [148]令再推。乃改户部尚书夏邦谟为吏部。
十月辛丑，先是定国公徐延德“请给真定府无极等县查出空闲地土。”又言：“本家庄田，虽遇灾伤，不宜蠲租。”户科给事中王德参其“妄意希求，厚自封殖。今后赐典，一听上裁。”得旨，令屯田御史勘核以闻。
十一月乙酉，申刻，金星昼见未位，凡五日。
十二月甲寅，宣、大总督郭宗皋疏陈边务：
一请增造宣、大、山西等处戒器。移文工部，查各省所运，给发如不适用，即拆解军门自制。
一议选顺、河、真、保四郡射士六百人，及山东青、沂二州枪手四百人，刻期赴镇，分曹教习。非有大急，毋得轻调。
一伺探敌情，全在用间。今出境之禁太严，故莫能觇敌所向，宜稍破常格，许边臣多方募遣，以探其情。
兵部议覆，从之。

============================================================

明世宗实录 卷3
==================================================

嘉靖二十九年庚戌春正月丙寅朔，上不御殿。
辛卯，致仕户部尚书徐问卒。
问，武进人。深沉廉静，历官所至有声，终始无玷，士论尚之。
二月甲寅，宣府谍报，虏移帐驻威宁海子；已而，复报虏欲寇朔州。时谍报日闻。辽东谍者复报，虏欲寇海西、开原，而朵颜诸夷又请备白马关，各传报不一。部复言：“诸边各守信地，以捍虏入，乃将帅事。今日庙谟所当先定者，惟当急备蓟镇，为京师屏蔽。请发河间兵一枝驻密云，保定兵一枝驻通州，俱听蓟州巡抚节制，其涿鹿、兴州等四卫，亦听其征调各隘口戍守。”诏如议。
三月丙子，大风扬尘蔽天。
壬午，赐唐汝楫等进士及第、出身有差。
丙戌，黄雾四塞，日无光。
己丑，工部上会计钱粮之数，计岁征银六十一万一千馀两，系本年额派者；岁收八十五万三千馀两，系积年解欠及取诸事例等项者；岁支九十一万七千馀两，系一切修造支用者；岁储一百万馀两，节慎库贮累年用存者，分为四项以献。上留览。
五月壬午，时边报日亟，西海夷窥甘、凉；套虏窥延、固；俺答、小王子部落据威宁海子及开平边外，岁犯宣、大诸镇；朵颜三卫数引北虏犯广宁、辽阳，睥睨白马关及黄花镇。
于是兵部条上十事：“一、饬营关以严内治；二、饬边镇以固藩篱；三、务实政以严边防；四、广储蓄以实边塞；五、时饷馈以安募卒；六、重犒赏以激将士；七、开使过以策奇功；八、开受降以杀虏势，九、激抚、按以固人心；十、正军法以正纪纲。”诏如议行。[1]
辛卯，重修大明会典成。
六月戊申，金星昼见。
戊午，虏犯大同。总兵张达悉所部逆战，达挺身阵前，为士卒倡。虏望见，即纵骑围之。达殊死战，左右冲突不得出。时副总兵林椿，分兵击虏零骑于弥陀山，闻达被围，引兵西救。虏四面骑皆会，矢下如雨，达竟死围中，椿亦中流矢死。
达，陕西人。目不知书，然慷慨负奇节，膂力绝人，平生遇敌好离营陷阵，所向有功，卒以此败。然边人至今称两将及王千斤之勇云。
闰六月乙丑，上嘉总兵张达、副总兵林椿效忠死事。赠达为左都督，谥忠刚；椿为都督同知，谥忠勇。立祠，赐祭葬，荫一子为本卫指挥佥事，世袭。
兵科给事中叶堂言：“今之谈边事者，无出修边、召募。然修边耗费帑藏无算，而虏入不能捍御，虏退不能邀扼，边墙果足恃乎？沿边卫所，军有定额，亡者可以勾补，今徒以召募充数，可乎？自今请稍节修边冗费为养军、赏军之资，罢摆进军士为哨探守堡之用。”刑科给事中谢登之亦言：“召募多游民，善逃无济实用。不若于各边额兵清查简练，充实行伍，且省募军之费。”上允之。
癸酉，[2] 初，大同之役，总督郭宗皋、巡抚陈耀言：“张达、林椿虽没于阵，而虏亦潜遁，官军被伤者少。”已，得旨住俸。
既而礼科给事中唐禹追论：“达效死先登，全军陷殁，独二子张世杰、张世俊以血战溃围得全。此数十年未有之大衄，而宗皋等乃漫语弥缝，[3]苟逃罪谴，则死何以见张达、林椿，生何以谢二子？乞明示赏罚，以昭劝戒。”上览禹奏，喜其公明正直。诏达二子同荫。命锦衣卫械系宗皋、耀，[4]各杖于廷。耀死杖下，宗皋谪戍边卫。
〈按：嘉靖庚戌，各虏犯边，非庸庸之臣可任总督之权者也。全军尽没，而谓被伤者少，张达、林椿之死战，曾不闻发兵督救。唐禹劾之，则忠魂可表，失事已惩矣。然臣以为不若胡宾先见，犹胜于唐禹焉。当其镇　　守蓟州已及半年，而滑寇凭陵，荡无捍御，宾以为此而不治，后将何惩，脱有疏虞，悔将何及。使本兵能听，则郭宗皋之大同不复再命，而张、林之名将不至陨身矣。奈何宾有曲突徙薪之谋而不用，至于立祠荫子，竟何补哉！噫，此可为筹边者永鉴矣。〉
甲戌，以大同督、抚官缺，起复丁忧兵部尚书翁万达总督宣大，召用闲住都御史赵锦巡抚大同。
七月己亥，顺天巡抚王汝孝奏：“蓟镇边外夷入犯，斩首一百二十一级，乞褒赏有功边军。”兵部言：“宜令核实。”
是举也，汝孝愤朵颜三卫诸夷索赏无厌，[5]尝出境扑杀之。诸夷以此蓄怨，数入犯边。及再失利而去，遂通迤北大虏。至八月中，由古北口溃墙而入，盖诸夷为之乡导云。
辛丑，琼州府黎贼那燕等攻围城邑。是岁三月中，总兵陈圭、提督欧阳必进督兵进剿。前后斩贼五千馀颗，[6]俘获一千馀口，招抚三千馀口。上嘉其功，命岁加圭禄米四十石，荫一子锦衣百户，必进荫一子为国子生。
癸卯，调户部尚书潘潢于南京，改刑部尚书李士翱为户部尚书。
丙午，礼部尚书盛端明卒。
端明，颇有才名，晚岁乃以方术致崇显，为士论所鄙。
〈按：大臣以道事君，方术所当辟也。是时世庙修玄，盛端明与顾可学皆以此祟显。可学，烧炼服食，一异端耳，何足置之齿颊。端明内不自安，汲汲引去，犹为知耻。孰与熊侠谏仙箕乎？一时虽致仕当差，然表表风节，世所钦仰，卒赠少保，谥恭肃，视可学、端明为没世笑，岂特霄壤哉！〉
戊申，虏酋俺答、[7]脱脱、辛爱等自威宁海子移住断头山，并调集套虏，聚众十馀万，谋深入关南，宣、大守臣以闻。
八月辛酉，俺答纠令套虏诸部大举入寇，至独石边外，驻金字河。
乙丑，命东官厅参将吴尚贤、西官厅参将梁臣领兵二枝，[8]，一驻密云，一驻怀来，援宣、蓟二镇。
癸酉，虏犯宣府不得入，遂引而东。大同总兵仇鸾帅所部军至居庸关南，驰奏：“虏骑日东将窥蓟镇。臣以便宜应援，或随贼搏战，或径趋通州，防守京师，惟上所命。”巡抚王汝孝驻蓟州，误信谍报，言：“虏向西北，请亟止仇鸾勿东，还备大同。”本兵亦以为然。上命鸾暂驻居庸，待蓟州报缓乃回镇。及兴州报至，遂诏鸾留壁居庸，闻警入援。
乙亥[9]虏循潮河川南下，至古北口，遂拥众薄关城，总兵罗希韩、游击许崇御之，不能却。
丁丑，虏攻古北口，巡抚王汝孝帅蓟镇诸将兵御之。虏引满内向，以缀我师，而别从间道至黄榆沟等处，拆墙而入，汝孝兵大溃。虏遂由密云转掠怀柔，至顺义城下围之，闻保定兵驻城中，乃解围而南。
戊寅，虏至通州，以白河阻之不得渡，乃驻营河东岸孤山一带，分掠密云、怀柔、三河、昌平各州县。京师戒严。诏“大同总兵仇鸾，引兵发居庸，亟前御虏。征蓟镇诸路及河南、山东兵入援。”
礼部尚书徐阶奏：“京师之兵，多不习战；统领勋贵，又不知兵。今系狱将官戴纶、李珍、麻隆、曹镇、欧阳安，素历边疆，咸著谋勇，乞如张达等例释而用之，授以兵马，必能出力以报不死之恩。在外缘事有名将官，辽东有刘大章、周益昌，陕西有时陈，虽去京稍远，亦当赦宥召用，此则兵部拘泥常格而不敢用者。关厢居民，一闻虏警，必奔走入城，宜令兵部同锦衣卫、五城御史加意安插，内有骁勇可用者，即召募为兵，既可充实行伍，而亦弭乱一端也。又闻兵部欲发兵城外札营，盖为捍护关厢之计，但恐京军见敌辄走，反摇民心，而关厢竟不能捍护。宜亟召仇鸾兵入卫，今兼督城外札营诸军，大约以大同人马为京师先锋，以京师人马助大同人马，声势相倚，庶两有所恃而不恐，此又兵部思虑所未及者。”上深嘉纳之，俱如议。
〈按：选将用兵，法亦何常，如云“败军之将，不可以语勇。”然亦有因败以为功者，如孟明之三败是也。京军居民，可用以为守，然择骁勇而善用之，亦可资御敌之势。虏至通州、昌平，逼近京邑，当时为本兵者，未闻画策出奇。徐阶以礼部而任事，如系狱、缘事之将，无论远近，或释之，或宥之，则安知无古之孟明、今之张达乎？居民骁勇，入城苟无所给则易与为乱。而京军懦怯，出战苟一见敌则不免退缩。若藉居民之骁勇者而为兵，则民皆兵也。因大同之素强者而使助，则弱皆强也。此其经略所赖于徐阶者不小也。适今宁夏与套虏合，何异俺答，而又兼以刘东旸，[10]日本兼并朝鲜，岂但浙直，而又兼以关白。果如徐阶之命将用兵，尚恐二虏逼近京畿，左右不能皆得其人，而况素无经略者乎？此所以抱杞人之忧也。〉
己卯，虏大众营白河东，去京近二十里。仇鸾帅兵至通州，列阵河西。时各路援兵颇集，议者纷纷，皆谓“城外有边军足恃，宜移京军入备内衅。”尚书丁汝夔亦请“量掣城外兵，入营十王府、庆寿寺。”报可。
壬午，虏大众薄都城，分掠西山等处。总兵高秉元等御之，不能却。上责兵部坐视不行驱剿。
俺答纵所虏内官杨增持番书入城求贡。上以其书示大学士严嵩、李本。礼部尚书徐阶因召对于西苑。上曰：“今事势如此，奈何？”嵩曰：“此抢食贼耳，不足患。”阶曰：“今虏在城下杀人放火，岂可言是抢食？正须议所以御之之策。”上顾阶曰：“卿言是。”因问“虏求贡书安在？”嵩出诸袖中。上曰：“此事何以应之？”嵩曰：“此礼部事。”阶曰：“事虽在臣，然须皇上主张。”上曰：“正须大家商量。”阶曰：“今虏驻兵近郊，而我战守之备一无所有。宜权许以款虏，第恐将来要求无厌耳。”上曰：“苟利社棱，皮币珠玉非所爱。”阶曰：“止于皮币珠玉则可矣，万一有不能从者则奈何？”上悚然曰：“卿可谓远虑，然则当何如？”阶请以计款之，言：“其书皆汉文，朝廷疑而不信。且无临城胁贡之礼。可退出大边外，另遣使赍番文因大同守臣为奏，事乃可从。如此往反之间，四方援兵皆至，我战守有备矣。”上首肯，曰：“卿言是，还出与百官议。”
议未定，国子司业赵贞吉抗声曰：“今朝廷所急者出沈束于岳，申理周尚文之功，退虏易耳。”上闻贞吉言，心壮之，宣贞吉，令手疏便计以上。[11]贞吉“请急诣诸将营中赏军，激励士气。仍许开损军之令，[12]令将士人自为战。”上览奏嘉之，令贞吉兼监察御史，令随宜区处，宣谕将士。
癸未，[13]上以丁汝夔举措周章，诘责吏部，言：“须用曾历边方者。”因推杨守礼、刘源清、许论等，趋会赴京听用。
甲申，礼部尚书徐阶上俺答求贡议，以“虏自壬寅以来，无岁不求贡市。当时边臣如总督翁万达计，以为宜因其款顺而纳之。乃庙堂不为之主议，反戮其使以挑之。至于戎马饮于郊圻，腥膻闻于城阙，乃诏廷臣议其许否，岂不辱哉？自此而后，调各镇之卒以戍蓟镇，而兵愈弱；为一切苟且之政以敛财供费，而民愈困；乃执政者犹泄泄沓沓，致海内骚动。幸赖皇上威名，总揽乾纲，祖宗德泽，固结民心，致靡有他，不然天下之祸可胜讳哉！”
通政使樊深言：“仇鸾与寇相持日久，不闻一战，此非士不用命，即系主将养寇要功。”上览其奏，谓“深名借陈言，隐攻仇鸾。”遂黜深为民。
户部尚书李士翱、侍郎骆颙、兵部尚书丁汝夔、侍郎谢兰、工部尚书胡松、侍郎孙禬，各奉旨陈状引罪。有旨：“下汝夔狱。”
仇鸾所将大同军入援，素无纪律，往往诈称辽阳军，入民间卤掠。京军捕而捶之，系通州狱。上谓：“大同军率先赴援，纵有罪，出于饥疲。令免穷治，送鸾收抚。”于是鸾兵骄，民间苦之殆甚于虏焉。
按〈按：严嵩父子，受仇鸾重贿，使为大将，不惟无退虏之策、拒虏之勇，而且所统军士，素无纪律，卤掠居民。当时台省畏嵩之势，不敢吐气。幸通政樊深奏之，复黜为民。及京军捕其诈称者系狱，使正其罪犯，犹可检制其馀，顾又令“免穷治，送鸾收抚”，然则何惮而不恣肆哉！深言“养虏要功”，臣犹以为未尽。鸾也，庸懦巽怯，逗遛不进，直当以失机论，而不当以要功论。虽然，众不敢言而深独言之，亦足称矣。后鸾才一逐之，不战而溃，己且几为所获，遇救得免，则失机显然，特深当先及之耳！〉
丙戌，[14]初，赵贞吉廷议罢，谒严嵩，嵩辞不见，贞吉怒叱门者。嵩大恨，仍徉荐贞吉，使出城赍银劳军。贞吉僦民居致银仇鸾，仇鸾不受。虏且引去，贞吉计无所出，乃遍谕诸营而还。比旦复命，上以“所领银两未见处分，如何即云复命？姑杖五十，降荔波县典史。”
贞吉举动率易，无当于事，然忠愤激烈。当众心疑惧之时，扼腕危言，颠沛而不悔，其气亦足壮云。
〈按：俺答临城，百官无计，赵贞吉忠愤抗声，欲申周尚文之功，激诸将士之气，宜世宗心壮之而令宣谕也。顾严嵩为首辅，不与协心谋国，而乃与仇鸾顿挫沮抑，谒嵩则嵩不见矣，赍鸾则鸾不受矣。且贞吉以翰林之官，兼御史之职，上令随宜处置，而今乃将相交忌，居无所定，而且僦民以居矣，况能行其志乎？一赍银劳军，即廷杖降级，使当军旅之任，安能保首领于牖下也？〉
丁亥，鸾逐虏，虏以白羊道隘，恐我军邀之，遂掣其半由高崖口等处，半由昌平旧路，出吾不意。我军东返，猝与虏遇，皆不战而溃，死伤千馀人，鸾几为所获，以裨将戴纶、徐仁救之得免。
己丑，杀兵部尚书丁汝夔、侍郎杨守谦。
庚寅，礼部尚书徐阶言：“近者逆胡深入郊畿，按诸不任事者，固莫不震慑矣。第今世论人，大率重修谨。夫修谨之士，平时非无可称，然而循途守辙不足以应变仓猝， [15] 徐言缓步不足以慷慨立功。今当应变立功之秋，苟付若辈，是匠氏以桶为弃，终于不称而已。伏睹原任都御史何栋、原任副使聂豹，其才识瞻量，迥异时流。而豹守平阳，御虏已有成效，独以不能顾瞻俯仰趦趄嗫嚅为世俗态，[16]是以仕不果。速乞将二臣起用。”上纳之。
〈按：国家有事，得人为上。当时嵩党皆败坏无耻者。幸祖宗德泽深厚，皇上深信徐阶。俺答临城，动中机宜，社稷赖以无事。于时武臣如戴纶、麻隆等，文臣如何栋、聂豹，皆得显其才勇，可以立功。使任其拘挛之见，或以为有罪而弃之，或以为伉直而沮之，则戴纶无以救仇鸾，而何栋且无以处朵颜矣！况今宁夏、倭奴两角，可不法徐阶乎？命商大节兼管、经略京城内外。〉
九月丁未， [17] 蓟州提督孙禬言：“朵颜等三卫，部落日蕃，屡肆侵噬，[18]花当胁求添贡，把儿孙深入掳掠，动挟北虏以恐喝中国。自胡守中抚赏过盛，益骄戎心。今北虏出古北口，道由朵颜，而徉为不知，纵使深入，负朝廷厚恩，宜及其贡使宣示恩威，俾知悔罪。”上从之。
甲寅，[19]诏“以原任编修赵时春、刑部主事申檖添注兵部，专管营务。”
十月甲子，仇鸾言：“京营军止宜城守，难以格战。请分遣御史四员，调各边兵赴京防秋。”兵部以“虏情向往不常，各边均属重地，使患在心腹，则肢体固轻，若藩篱尽撤，则堂宇何赖？莫若每镇量调赴京，馀各留驻本镇，待有警赴调。”上从部议。鸾固执前议，部复从之。是后诸边兵益弱，营将统兵在边者皆横，边人苦之。
甲戌，大学士张治卒。
治，茶陵州人。博学强识，性亢爽有气节，言论侃侃，临事不阿。是时，上祟玄修，辅臣悉供玄撰，治殊不自得，遂悒悒成疾。及卒，上颇不悦，诏“加以中谥”，谥文隐。隆庆改元，乃谥以文毅云。
〈按：世宗好玄，大臣之逢迎附和者多矣。其中流底柱者，不过熊浃、张治。浃谏止仙箕，终于忤旨而押回原籍当差。治不自得，悒悒而卒。上颇不悦，谥以文隐。此非当时正直之臣乎？卒之末年追悔，而徐阶首辅穆宗，浃以恭肃谥，治以文毅易。呜呼，谥法据生平之行实，曰“肃”、曰“毅”，皆称情矣。浃与治不可以慰九原乎？〉
辛巳，刑部郎中徐学诗劾严嵩“奸贪异常，纵子世蕃，缙绅无不叹愤，而莫有一人敢抵牾之者。诚以世蕃狡鸷，擅执父政，凡诸司奏请，涉于疑畏者，必先关白而后敢闻。其论嵩者，嵩虽不能显祸，亦必阴中之。即如给事中王烨、陈垲，御史谢瑜、童汉臣，今安在哉？乞亟黜嵩父子，则天下大治矣。”上令镇抚司拷讯。
十一月己亥，先是召起翁万达于制中，且二月馀，万达家海南，以道远未至。上迟之，屡以为问。嵩奏：“虏患在肘腋，诸臣观望。恐非君命召不俟驾之义。”上深然之，曰：“古语‘忠则尽命’，又岂俟驾耶？即万达不来，不必待。以王邦瑞代之。”
己未，新陞兵部右侍郎聂豹诣阙陈谢。
时翁万达亦至，具疏自明。上曰：“万达背君欺慢，本当逮问。念系守制，姑夺职听别用。”
十二月癸亥，都御史商大节以新募民兵，请第三等给粮。队长及授降人二石，次者一石五斗，又次者一石。部议：“恐京军援例，罢之。”大节执奏，以“部所惜者财，臣所惜者信。始以厚招之，终以薄待之，是臣失信于众兵，而朝廷任臣之意亦不足信于天下。况队长及授降人应食粮二石者仅八十一人， [20] 食一石五斗者一千四百馀人，其二千四百馀人又俱食粮一石，未必人人皆二石也。且军士世食月粮，如欲比例，则平居所以养之者谓何？至于民兵，有事则用，无事则止。彼素非有尺籍于官，饥寒切身，则掉臂而去，臣不能禁也。奈何借小费而妨大信乎？”上竟从大节言。
丁卯，降原任兵部尚书翁万达为本部右侍郎兼右佥都御史，[21]守易州。
庚午，闲住广东佥事林希元改编大学经传定本及著四书易经存疑，奏乞刊布。诏“焚其书。下巡按问，褫其冠带为民”。
希元，同安人。所著书虽间与朱传不同，亦自成一家书，多可采者。
庚辰，虏酋俺答复叩宣府边求贡。廷臣皆言：“虏逆天犯顺，法所必诛。为中国计，但当整师为战守计，徐察其效顺果诚，然后议之未晚。”上然之。
甲申，荫故大同总兵张达子世俊、世杰，副总兵林椿子凤腾、俱为指挥佥事，世袭。
嘉靖三十年辛亥春正月己丑朔，上不御殿。
辛卯，大风扬尘蔽天，昼晦。
二月己未朔，礼部尚书徐阶请建储，言：“皇子年已十五，选婚讲学实惟其时。宜先正其名号，乞容臣等遵例择吉，表请册立。”上问严嵩，嵩亦以为言。上竟不行。
甲申，经略紫荆关、兵部右侍郎翁万达，以考察自陈不职，上谓其无奋勉效力之忠， [22] 令革职闲住。
三月壬辰，虏酋俺答，以去冬求贡朝议不准，入春请求益数，宣大督抚苏佑以其事闻。于是兵部尚书赵锦会同仇鸾等议：“暂为允许。”上意未决，问严嵩。嵩以“一年四次，每次用马价银十万两，似期密而费广，且犬羊溪壑无厌，将来难以阻限。臣意以一年惟准二次为宜。”上然之。
癸卯，兵部员外郎杨继盛乞罢马市，以全国威，以绝边患。其略曰：“去岁胡虏猖獗，皇上赫然震怒，选将练兵，欲报数百万赤子之雠，而雪城下凭陵之耻，此神人所以共幸也。迩者廷臣集议，乃许暂开马市，臣请陈其不可者有十：
一曰忘天下之大雠。谓‘虏辱我如是，而反与之和，则何以上解列祖之怒，下舒百姓之恨。’
二曰失天下之大信。谓‘皇上屡下北伐之命，而一旦改为和议。’
三曰损国家之大威。谓‘堂堂天朝，而下与犬羊为市，则冠履倒置。’
四曰灰豪杰效用之志。谓“豪杰愤憾，思与逆贼决一死战，而闻马市既开，则义气一散不可复振。’
五曰懈天下敢死修武之心。谓‘虏变之后，天下颇讲习武事，今和市既成，则封守日溃，将士日偷。’
六曰开边方交虏之门。谓‘以后私通者，皆以互市为解，将勾引为祸，莫可谁何。’
七曰启百姓不靖之渐。谓‘天下有思乱之心，特畏威而不敢动。今之兵威不足以制虏，即群起为盗，孰能难之？’
八曰长胡虏轻中国之心。谓‘去岁胡虏深入，犹以我仓卒无备，今调兵已半年，而竟许和市，则轻中国矣。’
九曰堕胡虏狡猾之计。谓‘我载金帛至彼，彼或违约不来，未可知也；或因互市而斩关以入，或今日互市而明日入寇，或遣众入寇而驾言别部落，皆未可知也；或以羸马而过索重价，或以市马而过邀重赏，或别有分外不堪之求，又未可知也。是我不能羁縻乎彼，而彼反得以愚弄乎我矣。’
十曰不为国家深长之虑。谓‘岁费数十万，得马数万疋，互市不已，则虏马日少，而我财亦乏，计将安出？’
其为此议以欺陛下者，其说有五缪：
一谓‘虏至无厌，万一不能尽如其意，势必败盟，则彼之入寇为有名，而我之不应其求为失信。’市马小利，曾足以羁縻之乎？
二谓‘方今缺马，正欲市马。’不知互市可无事，则又安用马？况虏安肯以良马予我乎？
三谓‘暂许马市以结其心，渐将通贡以为永利。’不知市马，我犹得以少偿其价，贡则徒手取重利矣！
四谓‘虏既利我，彼必不失信。’ [23]不知市马之利不足尽供其众，不足则小信安肯守乎？吾恐羁縻不过二三年耳，何以善后？
五谓‘劳师动众，孰若暂开马市。’不知损威养寇坏天下事必自此始矣。”
疏入，上谓阻挠边机，摇惑人心，令锦衣杖而讯之。黜为狄道县典史。[24]。
〈按：北虏虽犬羊，然未尝不惮中国之有人，处置之有法。乃俺答议贡，则杀使者而以首功报；朵颜索赏，则杀虏众而以捷报闻。此其挑祸速怨，罪在边臣矣。当时总督如翁万达，谋勇兼全，尝有亟正典法、榜之塞上之疏，而总兵周尚文所向无敌，又为虏中所服。为本兵者，曾不为世庙力扬勋业亦已矣，乃于尚文之殁也，不勒功赐谥；万达之迟也，则贬爵削籍。将士闻之，谁不解体？即有一曾铣敢于任事，而夏言主之，且就首戮焉。至于事弗获已，则今日捐数十万以修堡，明日出数十万以市马，曾不正挑祸速怨之罪，又不录弘勋伟绩之人，赏罚无章，皆嵩之蒙蔽也。噫，国有贼首，则贼安得不入。继盛十不可、五谬之说，深中其奸，又奚惑乎杖讯而加诛哉？〉
四月庚午，御史喻时言：“陛下俯俞边臣之议，开通马市。[25] 盖将薄遂雀鼠之欲，[26]以饬我内治，即兵法‘以利动之’之微意，非平胡之长策也，是在奉行者豫为之经理焉耳。乃兵部侍郎史道衔恩而往，已逾旬月，各镇边防，尚未闻经理。如边城以资卫守，今蓟州、紫荆关等处，形罅如故；官兵以集武艺，今京营卒伍，不可轻用，挑选进士，不可久屯；钱粮以赡军饷，今或军之所聚尚未给，或粮之所聚尚未发；器械以壮兵威，今或虚额而未盈其数，或滥作而未极其工。夫虏情诡秘，无事而戒备不容暂弛，故不当问其市之开与不开，而惟重我之戒严；不当究虏之诚与未诚，而惟申我之备御。乞敕兵部，严行各镇巡官，作速经理，庶可仰体皇上忧国忧天下之心矣。”兵部议，“如其言。”
壬午，经略京城商大节奏：“京城防守官军，为仇鸾分调住札，恐奸宄乘虚，则仓猝难为捍御。宜敕兵部详议。”
上怒其推奸避难，诏锦衣杖讯。法司以失事军机律斩。严嵩以“本犯虽涉推避，实非临阵失机之比，宜姑发极边充戍。”不听。
丙戌，开马市于大同镇羌堡，俺答与子脱脱等共易马二千七百馀疋。
五月丙辰，兵部覆给事中朱伯辰奏，[27] 谓：“蓟州犹门户，京师犹堂室。今以大将统兵数万，株守京师，待其既入而后截杀，则舍门户而守堂室，非计之得也。宜将宁夏、固原边兵各一枝调发蓟州，与先调京兵三枝、保定兵二枝、辽东兵二枝，俱听总督何栋随宜分布，遇警调遣。”得旨：“各边兵马，业已调遣入护，兹所议各镇原兵，第令近者闻报启行，陕西道远，不必调发。”
六月庚申，初，大同马市甫毕，随有虏骑犯左卫者。原中国妖逆萧芹、乔源，持白莲教出入虏地为奸。其党无虑百十人，散处诸营帐，恐虏与中国通，不利于己。乃贿俺答左右，言芹等有术，咒人人死，喝城城颓。[28]俺答为其所恐。侍郎史道密纵迹之，执五十馀人，并执芹、源等妻子，索芹、源于虏，请试其喝城不效则执以与我。会有旨，命“遍历延、宁，经理市事。”道以事闻，请“百方构取妖贼，无使留虏中，以养后患。”仇鸾言：“当重为赏格，缚芹、源献者予百金，馀三十金。”上皆允行之。
癸未，严嵩言：“仇鸾因达贼约会入寇，欲自领京兵及民兵以迎战，却将边兵分遣出外地，以待零贼。则惯经战阵能卫京师者而反置之无用，臣等莫喻其意云何也？又欲聚民间大车载棋炒及许军马食民食，与古名将擅取民一物者即杀以徇殊不类，伏乞圣裁。”报闻。
七月丁亥，礼部尚书徐阶言：“仇鸾调边兵分布于外，而京城列营者，惟京军、班军，不知此属仅可居守，未能出战。去秋虏薄城下，莫敢发一矢，虏所以肆然无忌也。及今不一创之，虏患宁有既乎？臣闻各处勇敢之夫，有自备战马、戎器赴京报效者，乞取团练，如截杀有功，照例陞赏。”得旨允行。
癸巳，俺答执我妖贼萧芹等来献。
八月壬戌，初，马市原议以段布、米麦易虏之牛羊、马疋。于时，诸酋急欲易马，中国亦但具段布应之而已。及七月初，脱脱执送妖贼萧芹等，因言：“富虏能以马易段，贫者惟有牛羊，请易米麦。”侍郎史道言：“虏富者十二，贫者十八，今不为通融，恐为饥寒所迫，衡决约束，有妨大计。”议久不决，道复上疏。兵部议，以为不可。上问嵩，嵩亦以为不可。得旨，以“道不思处置边备，乃为渎奏，其令即日回京。”
〈按：犬羊虽非人类，然中国终不可失信于彼，况原议以段布易马疋，牛羊易米麦，则虏之贫富皆中其欲矣。史道两奏，无非原议，其当俯而从之，明甚。夫何部臣不可，阁臣又不可？噫，与其绝之于今日，孰若不许于初时。且俺答戒令犯边，而且归我妖贼，如之何不为羁縻计也？不逾年而虏好复绝，谓中国不足取信，时时剽掠，而边臣畏而啖之，私与互易，以伤中国之体。则是公失信于虏，而私又潜通于虏，善计边者，顾如是耶！〉
壬申，妖犯萧芹等伏诛。其首恶乔源、丘阜、[29]刘景阳竟匿虏中不出。后数岁，阜等乃为边上大患。
戊寅，仇鸾请征讨朵颜诸夷影克哈哈赤等。兵部尚书赵锦言：“各夷归附已久，未必一旦尽叛，其有一、二反侧，在以方略袪除之而已。请下总督、镇巡详议。”于是侍郎何栋言：“影克哈哈赤乃朵颜夷酋，一有动摇，将致诸酋俱叛，不宜复启夷衅。况朵颜犬羊也，住牧此地，纵有反复，为患尚小。北虏虎狼也，若使据此，祸将无极。如果剪除朵颜，北虏窥隙，势且凭为巢穴，是撤毁藩篱，延寇以自近也，为计左矣。”上从栋议。
乙酋，诏兵部尚书史道协理京营戎政。
九月乙未，京师地震有声。
十月癸亥，户科都给事中何云雁等奏：“畿辅根本之地，频遭饥馑，重以虏患，间有中人之产，又往往苦于刍粮之召买、车辆之挽输。况今守令，甚哉卖富役贫，取一赔十。且恐有意外不测之虞。”上嘉纳之。
己巳，侍郎何栋擒获朵颜叛逆哈丹儿、陈通事。诏送法司讯鞠。
庚子，革吏部尚书李默职为民，以会推布政张臬、谢存儒为山东巡抚故也。
丙子，改刑部尚书万镗为吏部尚书。
癸未，命有司修理承天府文庙儒学。
上以献皇帝在国，尝临视郡学，释奠先师。又持赐帑金，命工修葺。乃亲制碑文，述皇考崇儒重道之意，使勒石立之学宫。
十一月庚寅，户科给事中申价、御史徐祚阅视边防，言：“故总督三边兵部尚书王琼，在延绥定远营等处修筑边堑千百馀里。今花马池一路，田野开辟，人民安堵，数十年不经虏患，琼之力也，宜旌功。而琼子王朝翰，以父军功授锦衣正千户，嘉靖初裁革。”至是，上命朝翰为锦衣副千户，世袭。
十二月甲寅，三边总督尚书王以旗报：“延、宁马市完，终市无哗，涉秋及冬，三边绝警。”诏当以旗等有差。
己丑，[30]兵部左侍郎詹荣卒。
荣，山海卫人。为户部郎中督饷大同，[31]会兵乱，杀总兵李瑾，欲以城降北虏，导之入寇。荣有机略，密以计诱贼党马昇等，一旦尽捕首恶斩之。次日，开门迎镇官入，地方遂定。后渐陞今职。抚大同凡四年馀，召还，民甚安之。同时翁万达、周尚文，与荣皆一时之选。在镇，缮亭障，[32]） 治军实，虏惮之不敢入。迨荣去，大同遂无岁不受虏侵暴，边鄙为虚矣。
嘉靖三十一年壬子春正月甲申朔，上不御殿。
丙戌，金星昼见。
丁亥，大同自尚书史道回京，虏欲以牛羊易谷豆者候命不得，遂分散为盗，殆无虚日。去岁十一月间，大入边三次，抢虏人畜甚众。边官遣人责问，俺答则谩应曰：“中国甚严，民间岂无寇窃，我自不入犯，不能禁部下之不盗也。”及十二月，求市山西，不应，则复叩大同，欲市于大沙沟。御史李逢时谓：“诏禁非时开市，叱去，逮诸通事于狱。”于是俺答遂纵贼入掠。一犯双沟莺、李寨，参将尚表等御之皆败。再犯团山墩等处，游击李柱等弃其军遁。警报沓至，上以“备虏事宜，已经理逾年，何尚废弛如此？”兵部尚书赵锦言：“通计京营团操出战之士与各镇入援之兵不下十万馀，又大宁都司班军五万六千，战士阗阗倍于往昔，皆选入大将部下，何谓无备？且鸾故纵深入，不肯邀而击之，非计也。”上令“加意训练，以待督战将官，临发奏请。”
辛丑，虏侵犯大同益数，于是仇鸾内不自安，乃上书请出边正罪。
是时鸾实无意讨贼，第为大言以自解。嵩以上宠信之深，不可间，亦欲因其事以暴其败缺云。
甲辰，礼部尚书徐阶言：“今皇子年十有六，选婚、讲学实维其时。必先行册立大典，使名位素定，而后冠婚诸礼可以次及。”上令阶具仪奏。阶请“以长幼为序，冠先裕王，次景王。婚期亦然。”上俱令三月行冠礼、选婚。
丁未，宣府边外，虏数叩关求市。抚臣刘玺言：“大同互市，寇盗不止，而宣府晏然。今乘其效顺之机，抚之易耳。请无拘臣以一年两次之期，令络绎开市，羁縻虏情，于国计甚便。”兵部覆：“玺议可行，第银无过五万，马无过五千。守此则虽一年数市，亦当听之。”报可。
二月庚辰，大同自弘赐堡拒虏市后，日苦侵暴，累求开市，无敢应者。至是复遣前开市时夷使了头智来求市。通事林丛兰者，故与智善。乃入境，缚之。总督苏佑以擒护功闻，斩智于大同市。
三月癸未，[33]裕王、景王行冠礼。
戊子，诏大将军仇鸾，帅兵赴大同剿虏。
庚寅，命礼部尚书徐阶入阁办事。
戊戌，兵科给事中朱伯辰条陈宣大二镇给饷、选兵、慎马市、重事权四事。兵部覆议。上曰：“祖宗设盐引，令商人输粟于边，本色常足。近来盐法大坏，以致多支折色，军饷日亏，尔等详议以闻。各镇挑选兵马，惟入卫之日听大将分布，在镇听总督、镇巡节制，违者参奏处置。宣、大二镇官，吏、兵二部即会议应否更置，奏请处分。”[34]部议：“副总兵孙时庸等，皆坐庸懦免官。”
四月乙卯，[35]鸾每大言虏不足平，及督重兵，畏缩不能战。严嵩言鸾不战。上令兵部传谕之，然自是亦知鸾不足恃矣。
丙寅，虏把都儿、辛爱原谋寇锦、义，诇知有备，乃乘虚入犯边东前屯，辛爱原谋寇锦、义，诇知有备，乃乘虚入犯边东前屯，指挥姚天谟等力战溃围，[36]不克，俱死。指挥王相闻报，统所部兵四百人赴之。与虏遇，大战移时，相胸首被重枪，千户叶廷瑞调团练卒百馀佐之。相裹疮欲复战，或曰：“虏充刃如此，尔以寡弱当之，战必无幸。”相曰：“吾家世为将，惟有此一腔血报国恩耳！”明日，虏欲归，相疾趋出其前，邀之战，[37]虏悉众来，相殊死斗，力竭勇气益厉，左右夹击，身被十馀枪而死，廷瑞面受数刀昏仆，次日乃甦，馀卒无几。虏即日引去。事闻，上嘉相忠勇，赠都督同知，荫一子正千户。廷瑞以复苏，故恩典不及。
乙亥，漳、泉海贼勾引倭奴万馀人，[38] 驾舡千馀艘，自舟山、象山等处登岸，流劫温，台、宁、绍间，攻陷城寨，杀掳居民无数。
六月庚午，[39]）礼科给事中王鸣言：“王府置田有禁，载在会典。属者，宗室广收民田为己私业，而因以势力把制有司，使不得编差征税，贻累粮里。请行巡按御史，严查侵占，均派里甲，庄田之税即充本府禄粮，有司阿纵者罪之。”报可。
己卯，广东雷州府遂溪等县，风雨震雷，有火光如球，自西南起升，至中天星散。海潮涨溢，坏官民庐舍及人畜、田禾甚众。
七月辛丑，大学士徐阶奏请裕王、景王出阁讲读。诏择吉举行。
八月己未，仇鸾病疽甚，疏请舆疾赴军，上止之。会宣府、蓟镇警报日急，兵部尚书赵锦乃奏言：“今强虏压境，人心汹汹，大将乃安危所系，而鸾病不能军，有如虏众长驱，贻忧君父不小，臣锦不胜犬马拳拳，愿亲往代鸾督战。”上谓：“本兵不当辄出”，乃收鸾制敕、将印，命兵部左侍郎蒋应奎暂掌戎政，游击陈时、户部左侍郎孙襘代鸾督战。
甲子，命编修高拱等充二王讲读等官。
乙丑，[40]江西乡试贡院火。
己巳，[41]裕王、景王初出阁讲读。
乙亥，先是，鸾数在上前画策调兵，然御虏皆无效，上心厌之。会诸镇告警，鸾病不能行，乃诏收其兵权。大学士徐阶因密疏鸾通虏误国状，上览之大惊，命陆炳会三法司拟罪。于是法司奏：“鸾谋反，律当追戮。”得旨：“剖棺斩首，枭示九边，籍其家。”
九月乙酉，虏分哨攻山西三关，三日不克。丙戌乃遁。
十月戊午，御史王宗茂劾大学士严嵩，“久叨国柄，檀作威福”，并论考功郎中万采附权纳贿。[42]上怒其诬诋辅臣，降二级，调外任。
十一月辛卯，原任兵部尚书翁万达卒。
万达，揭阳县人。幼颖异，五岁能读书。性刚介坦直，以忠孝处国是。南北征讨，诸所计画，深远周至，措之有功，守之可久。驾驭将士，能尽其才而得其死力。其料敌甚审，临阵每以先身士卒，故所至咸以威略著闻。为广西副使，赞画督府蔡经，讨平土舍，破左江断藤峡傜蛮；为广西参政，平莫登庸之乱，称首功；总督宣、大，发宗室充灼叛谋，击虏遁去。己酉春，虏入宣府，逼居庸，督战却之，召入为本兵，以父丧回籍。庚戌之变，诏夺情起宣、大总督，会虏犯京城，本兵得重谴，复改兵部。万达方病疽，结庐墓间。及闻命，单骑就道，不四十日抵京。时虏患方依，上疑迟至，以问严嵩，嵩不为申理，遂贬右侍郎。先是万达至，不先谢嵩，嵩密使人谕指，亦不应。万达竟坐废，忧惧而卒。至今言者称：“嘉靖中年后，边臣行事，适机宜，建言中旨窍，万达一人而已。”隆庆初，追谥襄毅，世称为名臣云。
庚子，[43]御史喻时言：“诸臣平日条对不为不多，讨虏擒胡不为不尽，而不见有成功者，言岂竟不足用？而边岂竟不可图哉？由大臣严嵩不能报国耳。夫诸臣之议边储、议边帅者最急。为嵩者，当虚心直气陈于陛前。某缓费委可辄停，某冗食委可辄省，某官帑委可辄发，某军需委可辄理，转移以处之，缓急以济之，使陛下无忧边储可也。某才术委可授督抚，某骁勇委可任将帅，某机智委可察变，某训练委可服众，破资格以用之，任便宜以行之，使陛下无忧边帅可也。顾乃以隐忍鄙懦为熟计，以依阿柔佞为尽节，欺陛下，误国事，以致大患日甚一日，辟之子视父母之困踣而莫为之出力；人视天地之彗孛而不为之动心也。伏乞严示手敕责成面谕，实采而行之。其有未然，许科道官指奏纠举。庶下不惑而议定，上不劳而功成矣。”
壬寅，初，工科给事中林懋举、御史王民皆言：“南京浦子口宜设战舡，习水战，以备不虞。”兵部尚书屠楷言：“留都，长江天堑，南有新江口营，统水卒以扼江洋之险；北有浦子口营，统陆卒以遏淮阳之冲，至严也。今浦江子口军不满二千，不能当江口之十一，而水战又非所长，不若量增逻卒，置之江口，而于浦子口沿江增墩台十座，选军一百人守之。长江寇来，陆兵协力拒战，绝其登岸之谋；北岸有警，水军沿江应援，断其入江之路，庶为长便。”报可。
十二月乙未，先是山东巡海副使王献，悯登、莱之民土瘠人稀，生理不足，皆由舟楫不通故也。按元遗迹，凿马壕石底，以通淮安商贾；建新河等八座，以蓄泄水患；导张鲁、白现诸河，以通水道。言： [44] “元人功用已开其三，今之用功当任其一。”
至是给事中李用敬奏开胶、莱新河，谓“新河一道，在海运旧道之西，乃元人欲开通以避海涛、岛屿之险而未成者。”覆行抚按详议。报可。
壬戌，吏科给事中何云雁条奏考察六事：一稽考语，以防欺误；二究逃官，以惩不恪；三禁馈遗，以警官邪；四止讦奏，以端土风；五旌异能，以昭激欢；六饬法典，以肃远人。部覆：“后四款人所常言，前二款可采。”言：“五花文册，所载天下众官考语，中间多有举刺相戾，迁转不一，吏缘为奸。宜令员外、主事各一员，将造完文册查对异同，有差误者正之。贪墨之吏，计当必黜，乃恣意朘削，囊槖满盈，临期则寄文册于吏胥，委而去之。又其次者，或中途托疾而遥候处分，或先期给由而预图规避。此辈止求肥家，原不爱官，若罪止议罢，是纵之使贪也。宜将在逃官，行原籍抚按追赃问拟，其以托疾、给由迁延者，照不谨例罢斥。”部覆从之。[45]
癸酉，大雪。百官上表称贺。
嘉靖三十二年癸丑春正月戊寅朔，是日日食，阴云不见。有顷，大雪，百官以救护罢朝贺。次日，始朝服诣奉天门行礼，仍上表称贺。
河道都御史曾钧奏言：[46] “刘伶台至赤晏庙凡八十里，乃黄河下流，顷为淤沙壅塞，以致奔溃，此其疏濬所最先者。次则草湾老黄河口，[47]冲决渰没安东一县，亦当急筑。既成之后，宜筑长堤矶嘴以备冲击。又三里沟新河口，比旧口水高六尺，若开旧口，虽有沙淤之患，而为患稍轻；若开新口，未免淹没之虞，而漕舟颇便。宜将新口暂闭，[48]建置闸座，及将高家堰增筑长堤，原建新庄等闸加石修砌，以遏横流。”工部覆议，从之。
丁酉，云南巡抚鲍象贤既至镇，[49]调集土、汉兵七万，广集粮运，将克期分哨进剿沅江，为必取计。逆贼那鉴大惧，饮药死。象贤檄百户汪辅入城，抚谕其众，命推那氏当立者，众推前土官那端从孙从仁，象贤命从仁暂统其众。兵部覆议，从之。
庚子，兵部员外郎杨继盛劾严嵩言：[50]“方今外贼则胡虏，内贼则严嵩。请诛贼嵩当在剿虏之先。敢以嵩之专政误国十罪陈焉：
一言嵩俨然以丞相自居。凡府部题覆，必先禀而后起稿，是无丞相之名而有丞相之权。此坏高皇帝诏罢丞相之法也。
二言嵩有票本之任，遂窃丞相之权。用一人，宥一人，则曰“我荐之，我救之”；黜一人，罚一人，则曰“此人非我所亲，此人得罪于我。”借朝廷之恩威，行己之爱恶，其窃大权者如此。
三言皇上行政之善，必令子世蕃传言于人曰：“上故无此意，我议而成之。”又刊嘉靖疏议，欲使天下谓皇上所行之善，尽出于彼。此掩皇上之治功也。
四言令嵩票本，盖取君逸臣劳也。嵩乃令子世蕃及诸义子赵文华群会而票，机密岂不漏泄。此纵奸子之僭窃也。
五言令孙严效忠，冒两广奏捷功，又冒琼州一人自斩七首级功。
六言逆贼仇鸾，以贪虐论革。世蕃受鸾银三千两，威迫兵部，荐为大将。是勾虏背逆者鸾也，而受贿引用鸾者嵩与世蕃也。
七言胡虏深入，丁汝夔问计于嵩，嵩曰：“京边不同。败于边，犹可掩也；败于京，不可掩也。且虏饱自退耳。”故汝夔传令不战，及皇上逮治汝夔，汝夔临刑始知为嵩所绐，是嵩以不战误国，又以死绐汝夔也。
八言郎中徐学诗，以劾嵩父子革任为民矣，乃于考察京官之时，将学诗兄中书舍人徐应丰罢黜。兵科都给事厉汝进以劾嵩父子降典史矣，而于考察外官之时，复逼吏部将汝进罢黜。
九言府部之权皆挠于嵩矣，而吏、兵二部大利所在，尤其所专主者。将官既纳贿于嵩，不得不剥削乎军士；有司既纳贿于嵩，不得不滥取于百姓。利归一人，毒遍天下矣。
十言谄谀欺君，贪污率下，大坏风俗。通贿者，贪如盗跖而亦荐用；疏拙者，廉如伯夷而亦罢黜。习俗渐成牢不可破矣。
更以五奸言之：用重赂贿以结皇上左右，凡圣意所在，无不报嵩知之，故嵩遂其逢迎之巧。是皇上之左右，皆贼嵩之间谍也，一也。
令义子赵文华为通政使，凡疏到，必将副本先送于嵩。御史王宗茂劾嵩之疏，文华停留五日方上，故嵩得以展转摭饰。是皇上之纳言，皆贼嵩之鹰犬也，二也。
嵩所畏者，厂卫缉访。乃令世蕃将厂卫官笼络，迫结姻亲。是皇上之爪牙，乃逆嵩之瓜葛也，三也。
嵩所畏者，科道。考选之时，择熟软圆融出自门下者方补科道，至五六年无所建白，[51] 即陞京堂、方面，故科道诸臣宁忍于负皇上而不敢忤权臣。是皇上之耳目，皆贼嵩之奴婢也，四也。
各部之有才望者，俱网罗门下。欲行一事先报世蕃，故嵩得预为布置。少有异议，先报世蕃，故嵩得蚤为之斥逐。是皇上之臣工，皆嵩之心腹也，五也。
夫嵩之十罪，赖此五奸以弥缝之，五奸一破，十罪立见矣。群臣畏威怀恩，固不必问。召问二王，令其面陈嵩恶，果廉其实，重则置之宪典，轻则谕令致仕，以全国体。
上怒其引用二王为辞，拷讯，系待决。居二岁，竟死西市。世共冤之。
二月庚戌，命成国公朱希忠、大学士徐阶，捧册封锦衣卫副千户李铭女李氏为裕王妃。
辛未，金星昼见于申位。
三月壬辰，赐故大学士杨士奇祠额及春秋祭文。
甲午，赐贡士陈谨等四百三人进士及第、出身有差。
十二月癸酉，[52]严嵩请开岁之首，豫建太子。上不允。
庚寅，命兵部左侍郎杨博兼右佥都，总督蓟辽军务。
嘉靖三十三年甲寅春正月壬寅朔，上不御殿。
壬子，康妃杜氏薨。妃，裕王母也。谥曰“荣淑”。后十三年，裕王嗣统，乃追尊妃曰“孝恪皇后”云。
二月乙亥，初，强贼师尚诏反，至归德府，知府及守卫官皆遁。检校董纶率民兵巷战，被执，垂死犹手刃数贼，其妻贾氏及一侄一仆皆从纶死。柘城举人陈闻诗，尚诏素闻其名，约克城之日必生致之，劫以为帅。既而众拥闻诗至，不屈，贼斩其家属数人以胁之。闻诗知不可脱，诒曰：“必欲我行，勿纵火，勿杀人。”贼许诺，[53]令人簇马上，拥之行。闻诗遂不食三日，至鹿邑自缢。至是上其状，赠纶为本府同知，闻诗为凤阳府同知，各立祠祀之。
三月癸亥，礼部尚书欧阳德卒。
德，泰和人。宇度宏粹，孳孳讲学，务以真知实践为主。接引后进，如恐不及。施于有政，悉当事理，协人情，措置所及，即可传之永久。初知六安州，迁南京刑部员外。上择诸臣有文行者列侍从，改翰林编修，渐掌詹事府事，召直无逸殿。在礼部尝议二王建储婚礼及裕王母康妃丧仪，虽时与上意忤，然上察其持正，卒优容之。海内士大夫方想望其风采，会病卒，士论甚惜之。诏赠太子太保，谥文庄。
乙丑，苏松倭寇掠民舟入海，[54]趋江北，薄通、泰等城，焚掠各盐场，馀众有漂入青、徐界者，山东、辽东俱震。
丁卯，升吏部左侍郎王用宾为礼部尚书。
四月癸巳，上以总督苏祐向衰，诏罢回籍，而以兵部右侍郎贾应春代之。
五月壬寅，倭寇自崇明进薄苏州府城大掠。
癸亥，彗星夜见北斗天权星旁。
乙丑，兵部都给事中王国祯言招降贼首汪直之非。兵部以“直尝为官军捕斩海寇陈屿主等及馀党二三百人，欲以自赎，而是时有司不急收之，遂贻今日大害。故臣等欲悬以重赏，归为我用，非示之弱也。”上以国祯言为是，令“一意剿贼，胁从愿降者待以不死，贼首不赦。”
六月辛未，夜，彗星犯文昌。
庚辰，漕运都御史郑晓奏：“倭寇类多中国人，其间有勇力智谋者可用，每苦资身无策，遂甘心从贼，为之向导。若不蚤图区处，必有腹心忧。乞命各巡抚官，于军民白衣中，每岁查举勇力智谋者十数人，与以‘义勇’名色，月给食米一石，令其无事则率人捕盗，有事则领兵杀贼，立有功劳，量议官职，奏请陞授。如此则悍卒渐受绦笼，不惟中国之人不为贼用，异日且有将材出于其间。今从贼者，宜出榜谕，许令归降，遣还故土；有擒斩贼徒者，如例给赏；才力可用者，立功赎罪，俟有劳绩，亦与叙迁。不然，数年后或有如卢循、孙恩、黄巢、王仙芝者，益至滋蔓，难扑灭矣。”报可。
七月辛亥，御史徐绅言：“寄养马疋，本以专备京操，故岁收二万而用有馀。乃今各边奏讨频仍，外圉空虚，专凭内厩。然则苑马、太仆寺设于外者，岂皆虚设乎？臣请自京师之外，惟宣大极疲， [55]遇有奏讨，宜量给之，馀则勿许。各边废弛者，亟行抚臣整理。先补种额以裕滋生之源，次查草场以清刍牧之地，而又专委守、巡一员，时加稽察，则厩牧充于塞上，而内圉不至空虚矣。”诏如议。
八月庚午，南京太仆寺卿章焕言：“兵者，因地形者也。今江南之变，千村百落皆为战场，而郡县且相率闭城，使各乡兵当贼，左矣。今当急筑城堡于诸乡以固守，并力于郡县以待战。郡县有备，则贼不敢散掠而谋阻；诸乡坚守，则兵不必偏分而力裕，人人自为战守矣。昔皇祖尝命汤和视海上，择要地筑数十城以备倭，而东南安堵，此其验也。
西北诸边，一切军食皆有司先期部署，以听督、抚调度，故卒有缓急，可咄嗟而办。今临变之时，上官漫督之，主者亦漫应之，眉睫间已成胡越，况百里之外哉！嗣后军中之需，赏功之费，一一会计所出，贮之别库。使军门不以烦民，则万全术也。
今议者悉称调兵，不知少发之则不足，多发之则用度不继，久驻则师老费财，暂住则兵散而贼复入，急之则怨，宽之则骄而为乱。臣以为宜训练土兵，渐罢客兵。便若土兵必不足，宜募近海丁壮及有罪调发者，居之海壖，给偶配，予田宅，使之土著而忘其乡，是城堡之外益以藩篱，计无便此者。
臣又闻外贼易见，内贼难知。今海贼深入内境，凡我之动静曲折无不知之者，谁为之？又其始至千人，四布无一知者，及鸣号而毕集，又谁为之？皆奸民所酿也。诚使郡县得人，示宽大，布恩信，问疾苦，时拊循，使反侧者将反本而呼天，何变之能生。且海上多壮士，负气任侠而不肯下人，我能制之则为我用，不能制之则为贼用。故安反侧、收豪杰，治乱之机也。不可不深思，不可不预待。”诏可。
九月壬寅，礼部尚书黄绾卒。
绾，黄岩人。缘祖荫授后军都督府都事。以议大礼与张、桂合，渐转礼部左侍郎。上命抚辑大同流亡，分别善恶，悉索其倡乱党与诛之。绾起家任子，致位八座，人不以为忝。然初以讲学取声誉，比议礼，[56]见举朝不悦，复首鼠避去。事定，乃复力附张、桂，锄所憎忌。尝以隐语憾杨一清，公论恶之。及夏言有宠，复附言而非张孚敬，真倾危之士也。
丙午，致仕南京右都御史王爌卒。[57]
爌，黄岩人。抗直敢言。为尹留都，有惠政，民立生祠祀之。卒，赠工部尚书。
壬戌，原任吏部尚书熊浃卒。
浃，南昌人。少有志节，自守甚严，议论侃侃，恬于宠利，有古大臣风。时祷祠事兴，会有以箕仙进者，浃上疏切谏，忤旨求去，遂削籍归。至是卒。后隆庆改元，始复官，谥恭肃。
十月己巳，虏攻蓟镇边墙，百道并进，警报沓至。上为之旰食，遣厂卫卒校往调其状。至则见博擐甲登阵，宿止古北口垣上，而诸将士据墙御敌甚力。事闻，上大喜，诏发太仆银一万两，犒蓟镇守墙将士。赐总督杨博、总兵周益昌各服色一袭。
庚午，先是，虏自二十七日薄墙，急攻四昼夜不克，乃退屯古城川。次日，复南旋，驻虎头山。夜，火光满野，连亘数十里。杨博募死士执火器潜入其营中，至夜齐发，虏众惊扰，彻旦乃解去。
〈按：杨博忠义自负，才识卓荦。自为职方时，已巡历九边，备知夷情，辅臣翟銮已任用之矣，本兵毛伯温已奏留之矣。自是巡抚河西，不为开边起衅之图，而为兴复屯田之计；巡抚甘肃，不为张威肆虐之举，而为赈恤救荒之仁。军民戴若父母，而疆圉为之肃清。及其蓟镇攻墙，昼夜不息，庚戌之祸又将至矣，世宗安得不汲汲乎！乃其亲自擐甲，寓宿古北，将士御之甚力，而火器齐发营中，惊扰解去，此可以征忠义、才识当世绝伦矣。继翁万达而后，孰有如斯人者哉？宜其朝廷宠眷独优，而子孙显荣无替也。〉
十一月壬戌，倭寇自柘林分掠嘉、湖二府，都指挥刘恩至，逆战于嘉兴县，却之。
十二月丁亥，兵部尚书聂豹，先时盛称南北战功，请上谢玄受贺，遂阶一品。至是以警报日闻，恐被谴责，故为是言，规脱己责云。[58]）
癸巳，户部覆侍郎陈儒奏请，“以各镇屯田责之分巡佥事管事，以各省起运宣、大粮草责之巡抚催督。发循环簿于管粮郎中，以便稽查。建仓厫于朔州等处，以储民运。将大同犒赏地一千五百七十馀顷收本折给军。”从之。
嘉靖三十四年乙卯正月癸亥，[59]命朱熹十三世孙法袭五经博士。[60]
二月丙戌，[61]严嵩言：“宜遣大臣往祭海神，宣布朝廷德意，即令察视贼情，访求区处长策。即用赵文华亦可。”
文华，本嵩私人。既出，凭宠自肆，所睚眦即立摧仆，有司无不望风震慑，奔走供奉，[62]惟恐或后。时公私财贿填入其室，江南为之困弊。至于牵掣兵机，颠倒功罪，以致纪律太乱，战士解体，虽征兵半天下，而贼势愈盛。皆嵩引用匪人之罪也。
四月戊辰，[63]兵部尚书杨博奉诏议处民兵，言：“京城民兵之设，始自庚戌虏患之后，仓卒召募，类多乌合。今欲尽汰之，则细民遽失月粮，于情不堪。且巡檄京城，分布不足，与其取之于营兵，不若议处民兵之为便也。请敕所司，汰其老弱，存其精锐。其原出真、保者，发兵备道藉为民兵；在京者，仍隶巡捕参将管摄，与尖哨军人相兼巡逻，逃者不补。”从之。
辛未，赵文华至松江祭海神。
是时倭据川沙洼、柘林为巢，新倭复至，地方甚恐，闻狼兵至，人心稍安。文华厚犒，激使进剿。遇倭，与战不胜，头目锺富等十四人俱死。于是贼知狼兵不足畏，复肆掠如故矣。
辛巳，浙江巡按胡宗宪言：“往时日本入贡，多不及期，请待其复来，得以便宜谢遣。仍令有司移檄于王，问以岛夷入寇之状。”部覆：“令巡按衙门移檄日本国王，责问何人倡乱？令于半年间立法钤制，号召还国，即见忠款。虽使贡期未及，必为奏请，否则是阳为入贡，阴蓄异谋也。”上是之。
甲申，先是，广东贼徐铨与海酋汪直纠结倭夷，纵横海上。提督鲍象贤檄海道副使汪柏等督战，铨等就戮，前后斩首千二百馀级，[64]海滨颇靖。
五月甲午，倭四千馀人突犯嘉兴，总督张经分遣参将卢镗等水陆击之。保靖宣慰使彭尽臣与贼遇于石塘湾，大战，败之。贼遂北走平望，副总兵俞大猷以永顺宣慰司彭翼南邀击之。贼奔回王江泾， [65]保靖兵复击其后，贼大溃。诸军共擒斩首功凡一千八百有奇。由是数百馀贼奔归柘林，东南用兵，此为第一功云。
壬寅，南京御史屠仲律条上御倭五事：
一曰绝乱源。夫海贼构乱，起于负海奸民通番互市，夷人十一，流人十二，宁、绍十五，漳、泉、福人十九，虽概称倭夷，其实多齐民也。臣闻海上豪势，为贼心腹，勾引深入，阴相窝藏，此乱源也。必一禁放洋巨舰，二禁窝藏巨家，三禁下海奸民，三法立而乱源塞矣。即使旧贼未尽殄灭，然而后无所继，其势自孤，退无所归。其知惧，与今日往来自若者必不同矣。
二曰防海口。大海固涯涘无际，然贼放洋则冲涛，入口则登陆，非可绝险而径渡也。故守平阳港，拒黄花澳，据海关之险，则不得犯温、台；塞宁海关，绝湖头湾，遏三江之口，则不得窥宁、绍；把鳖子门，则不得近杭州；防吴松江，备刘家河，则不得掩苏、松、嘉兴，此地险也。一处失守，蔓延各处，不可以彼此分远近也。且贼长于陆战，短于水战，莫若如法置造海船，每船百只或五十只号为一䑸，募惯习柁工、水稍，而充以原额水军，于前又为游艟数䑸，分布上流，往来要害。令其更番巡逻，并力捍御，来遏其冲，去击其情，责以毋令贼入，贼入而力拒之，有功者陞赏，失备者重究，此御贼之长筭也。
三曰责守令。夫荷戈戟戴介胄争锋死刃者，[66]将士之能也。保封域固郊圻全境安民者，守令之任也。今之守令不肖者，弃城走矣；其贤者，则婴城守耳，关厢村镇，委之无可奈何。夫城之外独非赤子乎？自今江南守令，当以训练土兵保全境土为殿最。
四曰议调发。近日征调各处兵民无虑数万，而虏功乃不奏者，不善用兵也。夫古者用兵，潜机密计，进退倏忽，莫知所以，然后成功；今则先发后行，克期始动，前军未启，而先声已闻，其弊一。古者名将，筭不百胜不敢轻动；今谋不预成，计不先定，冥行突进，动陷伏中，其弊二。守不据险，屯不列要，奔急救难，贼逸我劳，其弊三。法曰：“夜战，声相闻，足以相救；昼战，目相见，足以相识；欢爱之心，足以相死，言熟习也。今也，兵不专一，主、客杂聚，猝遇狡贼，易衣变饰，突前忽来，不能别识，其弊四。兵不素统，将不预设，一遇有警，卒然命官，本以乌合之人，而统以未经识面之将，其弊五。夫三军冒白刃、蒙矢石、至死而无敢却顾者，威行之素也。今法令姑息，纪律不肃，进有必死之恐，退无伏锧之虑，是以畏敌而不畏将，其弊六。地形不习，险易不识，趋利不及，避难不蚤，其弊七。粮糗不储，料理不周，枵腹待爨，穷愁思归，其弊八。士不精选，勇怯无辨，前击后解，讙然而散，虽悍夫勇士，或以无援而力屈，或以先奔而丧胆，其弊九。地狭人众，不能旋转，互相排挤，虽有勇敢，无以效其所长，其弊十。近日汀州如赖百户兵，敢死先登，足当一面，以不善用之，使头领阵亡，军士逃遁，如此则征兵虽多，亦何益哉！
五曰作勇敢。沿海如沙民、盐徒、打生手及村庄悍夫，皆勇敢可用。然乐效用于私室，而不乐报名于公家，何者？以公家势远而文烦也。豪民以之保村里则有馀，以之充行伍则无益，何者？以行伍人多而心力涣也。[67]乞敕各该有司，通谕豪家大俗，各为身家，并力拒守。其有能团结乡兵保固村镇者，先免其粮里押运及一应杂差。获功者，一体陞赏。其有愿受文职，斩首十颗以上，得比输粟例入监。有职役者，并得起送赴部实选。其不愿官者，重赏优恤之。近苏、松、嘉、湖，尝有纠集智勇，乘贼怠玩，或掩其昏暮间，能杀贼夺其辎重者，随为官军劫其财而夺其功。夫居民出百死之力，卒被劫夺，不亦激众怒而失民心乎？又有村民团结，自相防护，志在全家保妻子耳。有司辄谓其能，遂报名入官，以至人各畏避，不敢复谋拒贼，此又沮民之气而抑其忿也。请谕地方，不愿在官者，不得一切概报。且严禁官军，不得攘夺民功，则民见利而动，无畏而奋，将各思所以自效矣。
兵部覆其议悉是。诏允行之。
丁巳，倭寇常熟县，知县王𫓧率众御之。乡官钱泮率耆民家丁追贼及于上沧港，为贼所掩击，俱死。
巡按金浙以闻。上悯之，诏赠𫓧为太仆少卿，泮为光禄寺少卿，荫一子锦衣卫百户，世袭，立祠死所。
六月丙子，倭据江阴蔡泾闸，知县钱𬭚统狼兵御之，遇贼于九里山。时已薄暮，雷雨大作，贼伏兵四起，狼兵悉奔，惟馀𬭚及民兵八人，尽死于贼。
巡按周如斗以闻。诏赠𬭚为光禄寺少卿，荫一子国子生，立祠死所。
庚辰，三板沙倭贼抢民船出洋，参政任环、总兵俞大猷引舟师追击于马迹山，擒倭首滩舍卖及贼五十七人，斩首九十三级。是日，倭舟被海风飘回者五十人，屯嘉定县民家。任环攻之不克，乃投火于民宅，爇之、贼尽死。
七月丁巳，[68]逮系总督张经、参将汤克宽至京，诏下法司议罪。
经上疏自理，大略谓：“倭突犯嘉兴，即委参将卢镗督保靖兵援嘉兴，即委俞大猷督永顺兵由柳湖间道趋平望，以扼贼路，令汤克宽引舟师从中击之。一战而胜，凡斩馘一千九百有奇，焚溺者无筭，贼气遂馁，岂有一毫怠玩之念。自臣莅任方半年，前后俘斩且以五千计，惟是智略浅短，不能俄顷扫荡，此则臣之罪也。”疏入，不报。经与克宽竟论死，系狱。
八月壬辰，[69] 苏、松巡抚曹邦辅檄佥事董邦政、把总娄宇，以沙兵击浒墅关倭贼，歼之。贼自宜兴奔苏州，会柘林贼。邦辅虑二贼一合，且为大患，乃亲督兵备王崇古，会集各部兵扼其东路，四面蹙之，随地与竞。乃召邦政及宇以沙兵助剿，一战斩首十九级，贼始惧，奔吴舍，欲潜走太湖，我兵觉之，追及于杨家桥，尽殪其众。此贼自绍兴奔窜，不过六七十人、流劫杭、严、徽、宁、太平，至犯留都，经行数千里，战伤无虑四五千人，凡杀一御史、一县丞、二指挥、二把总，入二县，历八十馀日始灭。
九月甲午，督察赵文华，以苏寇之捷己不得与为恨，见调兵四集，谓：“陶宅寇乃柘林馀孽，可取。”巡抚胡宗宪因大言寇不足平，以悦其意。遂悉简浙兵得四千人，约应天巡抚曹邦辅以直兵会剿。浙兵分三道，直兵分四道，东西并进，贼悉锐冲，浙兵诸营皆溃，损失军士凡一千馀人，直兵亦陷贼伏中，死者二百馀人。贼势益炽。
庚子，兵科给事中杨允绳言：“海寇为患，猖獗日甚而迄无底定之期者，在将习不振而弊源不革也。
夫为将之道，曰制，曰法，曰谋，江南诸将全不知此。故用兵之际，绝无纪律，不鸣金鼓，不别旗帜，聚如儿戏，涣若搏沙，前有伏而不见，后有贼而不知，浸率为兵，浪与贼战，自相蹂践，全军覆灭，此其咎端在不知三者。而至于不设哨探，不知地形，又其取败之尤。盖哨探者，军中之耳目，而地形者，又军家之行止；既无哨探，又不识地形，辟如人终夜有求于暗室之中不照以烛，盲人驰逐于崎岖险阻之地莫为之相，其不颠连而骈仆者几希。当事者不此之察，动以增兵益饷为请，其意不过张贼声势，缓己罪愆，殊不知以若所为，虽括天下之财以供江南之役，藉天下之民以为江南之兵，如以蛾赴火，以雪实井而已，竟何益哉？况此贼不遭大创，何肯辄去。即去，又岂得不复来耶？臣愚以为必先择将，将苟得人，则招募之兵可用也，土著之兵可用也，以之水战可也，以之陆战可也。否则增兵何为？请将见在兵授之以制，一之以法，多立哨探，图写地形，揣察贼情，妙布成筭，毋得日事征兵，虚糜粮饷，亦毋得掇拾草疏，延捱岁月，庶几将习可新寇患可弭矣。
至于弊源，则又有不专于外者。盖海寇与边患不同，北边所患者胡也，若海寇则十九皆中国之人。近来督抚之令不能行于官司，上官隐忍而养容，下官骄侈而日大，岂以官不尊权不重耶？盖近来督抚之臣莅任，谢恩必有常例银两，馈送在京权要，大者数百，小者数十，名曰‘谢礼’。又历任额深，营求美擢；或遇地方有事，希求脱任；或以有罪而求弥缝；或以失事而求覆蔽，如此馈送，数遂不赀。大率银两在省则取诸各布政司，直隶则取之府、州、县，司府州县既为巧取承迎，不无得色。督抚诸臣，自知其非法，接受亦有䩄颜。既入牢笼，自难展布，则其玩愒蔑法亦奚怪也。且官司所以赂督抚，又皆取足于民。即今孑遗待尽之民，岂甚掊克侵剥之患。异日国家隐忧，盖不止海岛之间已也。伏望在内敕之缉事衙门，在外敕之风纪台察，责令参劾。仍敕各部大臣，令洗心涤虑，割绝朋眤之私，汛扫苞苴之习，此则端本澄源、平倭之要道也。”疏入，部覆“其词严义正，深切时弊，宜见之施行。”报允。
〈按：读屠仲律、杨允绳二疏，大约御倭之策相同，皆经济材也。至于督抚之取诸州县，州县之取诸小民，以致小民艰苦。督抚不能行于州县，不遵行于督抚，[70]又皆今日之陋习，上下相持，小民无诉，安得不从贼而为寇乎？顾所以导之者，则权要也。当时严嵩父子，以货贿多寡为黜陟，而又用赵文华以视师，江浙之吏悉敛脂膏以填溪壑，当此外寇方炽之时，而又有内寇以朘削之，根本重地，安所支哉？吾以为允绳之疏，更有关于宗社者不小也。〉
十月庚寅，[71]杀直隶、浙、福总督、尚书张经，浙江巡抚李天宠，兵部员外郎杨继盛于市。
经在江南有功，为赵文华所诬构；天宠亦无罪，胡宗宪力排之而夺其位；继盛因劾严嵩父子。是岁论大辟，囚当刑者凡百有馀人，诏决九人，而经等与焉。由是天下恶嵩父子及文华益甚。
〈按：士师者天下之平，而东市者臣民之聚，[72]即使一人无辜而受戮，亦干阴阳之和，而召夷狄之变。况张经嘉兴之捷，为第一功，平矮斩首，东南皆受其赐。杨继盛劾嵩之疏，为第一忠，数罪发奸，台省皆增其气。一则当褒赏之，一则当优容之，乃为可以服众。即李天宠之在浙，亦不过时当危急，饮酒废事焉耳。黜而夺之，法已尽矣。奈何嵩之专权自恣，内听世蕃，外纵文华。继盛之触怒，父子必欲杀之而后已，彼亦甘心。若张经何尝玩寇殃民，而李天宠亦何尝失律丧师，特以胡宗宪与赵文华合，文华欲扶宗宪而适梗其位，一旦遂致之死。况当刑者百人，而所决者九人，三良与焉，岂非天下人心之所共愤乎？所赖持平者下恤其冤，上公其议，使世宗无失刑乃可无忝厥职，不然三良斩于东市，而议之者何人？昔有罪当罚金而欲置之死，释之且不敢徇，而况功忠之臣。即有罪，犹当十世宥者，而可徇乎？是时何鳌掌刑部，其罪又可胜诛也。噫，习此忍心，甘为故入。至于杨允绳疏论侵冒，而反曲律处绞，宜天灾地裂，史不绝书也欤。〉
十一月丙申，兵科给事中夏栻言：[73]“浙、直官兵会剿陶宅倭寇，屡遭陷败。诸臣奏报不实，且赵文华欺罔，大负简命。”上申饬文华：“矢心秉公，视师图效。”
十二月戊戌，吏科都给事中王鹤奏：[74]“今天下奔竞者莫甚于方面，而骄横者莫甚于进士之有司。今抚按初到，或陞代及节旦，两司纷纷谒贺，[75]往来道路，无有宁时，廪给夫马，重困里甲。近以地方多事，奏请多选进士充守令。初至，则饰欺矫情，监司荐扬，既得荐扬，贪酷并作。乞敕该部痛惩前弊，照不谨例闲住，其奸横有迹者，虽列在优品，亦行罢黜。”疏入，令科道官，“有隐漏者，从实拾遗，毋得畏避。”
戊午，兵部尚书兼右都御史杨守礼卒。
守礼，蒲州人。爽朗有大度，不为世俗态，才猷敏达，所至著有声绩。晚年见时事乖异，寄情山水间，以诗酒自娱，乡人殊敬慕之。卒，赐祭葬如例。
〈按：尝闻严嵩在位，贿赂公行，刑赏失中，忠臣义士闷愤而死者不知凡几矣。而见几勇决者几何人哉！噫，吾人处世，进不得行其志，则退当隐其身。若杨守礼者，山水之游，诗酒之乐，岂遂忘世？盖亦不得已也。若边贡专以此自高，则是晋人而已。〉
嘉靖三十五年丙辰春正月辛酉朔，上不御殿。
庚辰，夜，彗星见于进贤星旁，芒长尺，西南指，渐长至三尺馀，历扫至太微垣，次相星，又东北行人紫薇垣，扫天床星，至四月二日始灭。
三月丙寅，[76]先是掌吏部大学士李本言：“大臣不职，则小臣靡然从之。故去不肖者，先大臣。”疏列南京吏部尚书杨行中、礼部尚书葛守礼，共十五人。至是又考察不职科道官共三十人，[77]不谨都给事中邬从善等，不及都给事中王鸣臣等。得旨：“罢黜降调如例。御史留用者，仍各杖四十。”
〈按：史臣曰：“是时严嵩子世蕃，专恣贪婪，专通贿赂。赵文华一出江南，则公私匮竭，刑赏倒置，士论恶此三人盖已甚矣。嵩虑有他故，锄排异己，以慑众志。本乃毅然承其指授，凡疏远不附严氏及文华所不悦者，一切屏斥无遗，是公论益为不平。”噫，大臣肆恶，孰有如赵文华、何鳌、严世蕃者，不之去也；科道如朱文汉、李幼滋、吴国伦、夏栻者，不可去也。今也黜陟不公，而以爱憎为用舍，嵩之罪可胜诛耶！〉
辛未，改工部尚书吴鹏为吏部尚书。
丁丑，赐诸大绶等三百三人进士及第、出身有差。
癸未，吏部以工部尚书缺，会推赵文华。上悦其得人。
四月辛亥，[78]倭寇万馀趋浙江皂林等处。游击宗礼，帅兵九百人御之于崇德三里桥，三战俱捷，斩首三百馀级，贼首徐海等皆辟易，称为“神兵”。会桥陷，军溃，礼等俱死之。论者谓：“兵兴以来，用寡敌众，血战第一功。”
五月乙丑，初，赵文华言：“残寇无几，旋当清荡。”已而海寇屡至，因上屡诘，惧诛，乃攻李默为脱罪计，上果大悦，升文华尚书。嵩因荐文华有文学，宜供玄撰，上不允。及倭患愈甚，羽书数至，嵩知上觉文华欺罔，乃令文华请复视师。上令往。
壬午，金星昼见。
十一月庚午，初，五月中，倭船四艘，自浙、直败还，飘泊至朝鲜境。朝鲜王李恒遣兵逆击于海中，尽歼之，得中国被虏并助逆者三十馀人。至是因遣陪臣沈通源等入贺以闻，并归我俘。上嘉其忠顺，赍银币，仍赐玺书褒奖。通源及获功人李润庆等，皆厚赐而遣之。
十二月乙巳，加赠许逵三代诰命。
嘉靖三十六年丁巳二月戊申，[79]科道官赵𬬩等以考察拾遗，[80] 无户部左侍郎谢九仪、兵部左侍郎沈良才名，乃特旨罢之，亦异举也。
三月戊午，江南自乍浦、沈庄捷后，倭贼悉靖，惟舟山倭据险结巢，我兵环守之，不能克。是时，土狼兵悉己遣归，而川、贵兵六千人始至。胡宗宪乃留防春汛，隶总兵俞大猷，经营舟山之贼。会十二月二十夜大雪，大猷乃督兵四面攻之，贼悉锐出敌，杀土官莫翁送，诸军益怒竞进，贼大败归巢。我兵积薪草以棕蓑卷火掷之，贼四散溃出，共斩首一百四十馀级，馀悉焚死，贼遂平。
四月戊子，火星自二月壬辰，从亢逆行，历?天门入轸。至是夜，凡逆行二舍有馀。
己丑，虏酋把都儿等，[81] 拥众数万，由河流等口入犯永平、迁安等处，副总兵蒋承勋力战，死之。越二日出境。总督王忬以闻。上曰：“虏入犯近畿，杀将肆掠，各官不能防御，又不能追敌，尔等不从重参治，显有同遮之情，姑不问，其令御史核实以闻。”
南京吏部尚书朱希周卒。
希周，昆山人。学行醇笃，恬于世利，居官守正。在南吏部，以考察庶官忤执政意，令再考，乃上章自劾去。卒，赠太子太保，谥恭靖。
丙申，申刻，雷雨大作。至戌刻，火光骤起，初由奉天殿延烧华盖、谨身二殿，午门及外左、右廊尽毁，至次日辰刻始熄。上大惧。
五月戊寅，先是三月，虏以数百骑由延绥镇远墩入寇常乐堡，副总兵陈凤率其次子守义督兵逆之。虏众，我军不敌，[82] 凤死，守义亦被枪，巡抚石永以闻。上嘉其父子忠勇，赐凤祭葬，赠左都督，世袭，升长子三级，立祀榆林，守义陞都指挥佥事。
九月辛亥朔，革赵文华职为民。
上以文华江南诸不法罪状示严嵩，且谕“勿以弟子挂念。”嵩推不知，非挂念也。初，文华凭借嵩资，要结上宠，既以睚眦杀张经，陷李默，及再出江南，人畏之如豺虎，所至望风媚附，赃赂填溢，与世蕃比周作恶，朝野以目。赖圣明洞烛其奸，一旦毅然去之，中外鼓舞称快。
甲寅，祠故学士顾鼎臣于乡。
鼎臣，昆山人。始建议造城，比倭奴入寇，东南诸郡无城者悉遭屠戮，而昆山独以城全。郡人追思之，[83]请立祠以崇报。守臣以闻，报可。v癸亥，杀锦衣卫经历沈炼于宣府市。
先是庚戌虏犯都门，腾书求贡，上命文武群臣杂议，而炼语稍侵执政大臣。明日又上疏，“请以数万骑当一面，必大胜虏。”不报。已复抗疏言：“严嵩父子，入将帅贿，误国大计。请僇之，以谢天下。”诏以“诬诋大臣，发口外为民。”炼传檄京师，欲起义以清君侧之恶。嵩父子以文华得罪，思以自保，欲杀炼以灭口。乃授指宣大总督杨顺图之，顺托巡按路楷，诬以煽妖作奸，勾虏谋逆，请诛之。时举朝皆知其枉，而尚书许论悉如顺、楷议，令即时斩决。
十二月甲申，[84]工部尚书蒋瑶卒。
瑶，归安人。端亮清守，貌若恂恂，而遇事有不可夺之节。守荆州，有惠政，[85]民立祠祀之。调扬州，武宗南巡至郡，嬖幸江彬索赂，不与，举所赐铜瓜捶之，瑶不为动。武宗出渔，得巨鱼，戏言：“可直金五百。”彬请以畀守令如数输直。瑶独脱其妻簪珥及数缣以进，曰：“臣府库无钱，自办此耳。”武宗笑而置之。中贵传旨，征求百端，悉殊方之产。瑶奏某物产某处，某物萃某所，非扬有也。武宗诘曰：“苎白布亦非扬有乎？”瑶不得已进五百疋。其强毅有执如此。卒年九十，赠太子太保，谥恭靖。
嘉靖三十七年戊午春正月庚戌朔，上不御殿。
戊午，大同自纳虏妇桃松寨之后，虏围困日急，至者滋众，道路梗塞，烽火断绝。总督杨顺上言告急，副总兵尚表护运入右卫，虏选锐围之数重，经月不解。上闻而大骇，命户部发银十万两，亟遣才干司属督运济之。乃命郎中谢教往。
二月戊戌，户部尚书方钝言：“是时天下财赋入太仓库者计二百万两有奇。旧规以七分经费，每存积三分，以备兵歉。嘉靖己酉以前，岁支最多不过二百万两，而其少者乃仅至七八十万。及庚戌虏变后，周章备御，每岁调兵遣戍，饷额倍增。及乙卯、丙辰间，而宣、大虏警益急，一切募军、赈恤等费咸取给内帑，[86]岁无纪极。故嘉靖三十年所发京、边岁用之数五百九十五万，至三十六年，亦且三百二万，计太仓岁入二百万之额不能充岁出之半。[87]由是度支箕敛财贿，题增派、括赃赎、筭税契、折民壮、提编均徭、推广事例兴焉。其初亦赖以济匮，久之诸所灌输益少。值四方多事，有司往往为地方奏留请免，如浙、直以备倭，川、贵以采木，山、陕、宣、大以兵荒，即岁入二百万之额，且亏其三之一，而内庭之赏格，斋殿之经营，上时以夜半出片纸，有所征取，无敢迟延。会大同右卫告急，今岁自入春来，发宣、大银二十六万有奇，而天下民运至太仓者仅七万。尚书方钝等忧惧不知所出，[88]坐守空藏，调度无策，欲取之官，而官府之搜括已尽，欲取之民，而民间之科派已极，失事误事，罪且万死，陛下怜察之。请令工部钱粮量分其半，还之本部，以济匮乏。”上切责钝等谋国不忠。明日钝谢罪，请先发太仓银五万两及紫荆关、新城仓、浮图峪客兵米二万石、豆一万石，兼程运至大同，以济急用。又题准穵运事宜。报可。
三月丙辰，刑科给事中吴时来言：[89]“宣、大总督杨顺，所请帑银无虑三十馀万，而该镇日见羸虚，未能出一奇发一策以效尺寸，乃往往杀愚幼小民以报首功，是驱塞下之民而归之虏也。即如桃松寨，一逋逃淫妇耳，顺既失策纳之，又自夸威德。比黠虏来索，又驾言易我妖叛。失体损威，甘受虏侮，臣民无不愤恨。而巡抚路楷，受其贿金七千两，秘不以闻。而反以所杀边民侈为顺功。楷验首级，既有灸疤网痕，又多幼小，其伪状明矣，乃曰：‘似亦属真。’兵部尚书许论，亦雷同附和，且滥叨世荫，请罪黜此三人，庶几边患有瘳耳。”
疏入，上问严嵩，嵩以言官风闻。上曰：“时来之言，不可尽谓风闻，顺、楷俱拏来问。至于论，亦推官滥醉，钝亦似应改用。”令兵部侍郎江东代顺，论为民，钝南京用，起原任兵部尚书杨博代论，改刑部尚书贾应春于户部代钝。
〈按：俺答之子辛爱最强，而桃松寨之逃，又人情所最恶者。使杨顺不受其降，而囚之出塞，以还辛爱，方将德我之胜也。而乃邀为奇功，置之阙下，挑祸速怨，已而复还，怒不可解矣。彼路楷者，正当发其罪可也，而乃曲为回护，辄杀边民幼小以当真虏，非受贿七千，何以至此？夫何许论和之，严嵩掩之，幸而世庙洞察其奸，诏之系狱，则臣之心始帖服矣。不然右卫之生灵数十万谓何，而朝廷之钱粮糜费数十万谓何，已而代以杨博，则得人矣。臣方愤当时省中无人，而如来能发其奸，真谏议之翘楚也。〉
丙子，刑科给事中吴时来、[90]主事张翀、董传策，交章论劾严嵩纳贿误国状。
时来劾“其边臣克剥军饷，以馈执事，执事受其饷，而与之合党欺君。令子世蕃入直票拟章奏，纳贿招权。所谓去恶务本，何暇穷穿窬之盗，治标末之疾也。”
翀劾“其备边之政坏，但金多而赂厚者，或以败为功，或以入为遁。理财之政甚坏，户部钱粮四分输边，六分馈嵩父子及其家奴永年，而永年之富已至数十万。忠节之气坏，有以三千、五千调美官者，有以七百、八百得与选者，公行白日，乞哀昏夜，遂至靡然成风。”
传策劾“其家富于内藏。吏、兵二部选官，至持簿入嵩之门，任其填发，故俗呼文选司郎中万采为‘文管家’，职方司郎中方祥为‘武管家’，驿地骚动，公私耗竭。”
时大学士徐阶雅不与嵩同道，嵩意忌之。时来与翀皆阶门生，而传策又松江人，大疑阶，密奏必有人使之者。着镇抚司讯鞠，备极苦楚，竟无所言。俱以诬罔成狱，发烟瘴充军。
九月庚寅，[91]兵部郎中唐顺之奉命阅视蓟镇军马还，言：“汉光武以渔阳突骑定天下，唐藩镇专兵，而卢龙一道常虎视河北，所谓其人慷慨勇悍而沉鸷，即今蓟镇之兵也。今皆羸兵惫马，朽甲钝戈，徒糜廪饷，[92]不济缓急之用，故往年庚戌虏变，及近日土墙之寇。至于近檄宣、辽，远征延、固以御之，乃镇兵则置而不理，谁之咎也？所据总督王忬、总兵欧阳安、巡抚马珮等，俱宜坐旷职误事之罚。”得旨，“该镇缺兵至三万不补，一卒不练，督抚官所理何事？兵部从实参看以闻。”部拟三人当降罚。上曰：“马珮已革职，王忬、欧阳安姑降俸二级，留用。”
十一月丁亥，[93]上敕谕三法司曰：“刑以弼治，当则协气，休祥自至；否则上干和气，灾沴攸生。近来司民牧者，或理道不明，律法不通，任事作威，深文锻狱，甚或贪贿听嘱，颠倒是非，不顾冤抑，是何心与？且湖广安陆县幼男吴一魁，二命枉刑，母又被捉，情无所告，远至朝扉，以一推之，岂止数百！尔三法司，治刑为职，当思矜恤。都察院通行天下抚按，申饬有司，各改前愆，惟公惟慎，尽心听谳，民以不冤，天地神明，昭鉴在上，尔亦能保禄位、福子孙。如不恭命，必不尔逭。钦哉。”
十二月丁未，光禄寺岁用银以三十六万计，[94]上以为多，疑该司必有干没。乃谕内阁曰：“即今两宫大分尽省，妃嫔仅十馀，宫中罢设宴二十年矣。朕所用膳品悉下料，无堪御者，十坛供器不当一次茶饭费。朕不省此三十馀万安所用也？”嵩曰：“臣闻祖宗时，每岁额银二十四万两。彼时该寺岁用不过十二三万，节年积有馀银。乃三十六万，其侵欺情弊可知也。臣查会典光禄寺内一款，凡本寺供应物件，每月差御史一员照刷具奏，若复会典旧规，则诸弊可平。”上命添差御史一员，月记该寺诸费进览。自是岁以为常，经费亦稍省矣。
嘉靖三十八年己未三月庚寅，赐贡士丁士美三百三十人进士及第、出身有差。[95]
五月辛巳，[96] 凤阳巡抚李遂以御倭功次来报，前后斩获真从倭首八百一十八颗，生擒一十六名。上闻而悦之，曰：“李遂督兵，临阵斩获数多，劳绩可嘉。”令按臣核实议赏。
六月丙寅，雷击奉先殿门外南墙、西墙。
七月庚午，户科给事中龚情言：[97]“奉命巡视太仓银库，正月内贮银七十四万有奇，未及半年仅馀八千馀两，国储至此，可为寒心。昔皇上一问光禄经费，月具揭报，岁省三分之一。况太仓岁以千万计，中间请乞之频仍，给予之泛滥，当不止如光禄所侵冒者。亦令月具内外出入之数，自当畏惧樽节，而所省且不赀矣。”诏可。太仓银库之月报出纳自此始。
壬申，金星昼见。
南京礼部尚书闵如霖卒。
如霖，乌程人。恭谨有文，以撰玄失上意，南迁，寻罢。疑同乡学士董份陷之，竟郁郁而卒。
八月己未，江北倭自邓庄败后，沿海觅舟不得，我兵自后急击，及于刘家桥等处，贼劳馁困顿。会天雨，乃奔入刘家庄，我兵四面围之。胡宗宪遣刘显以锐卒千馀来援，江北将士谓功在垂成，虑为显所攘，啧啧有言。都御史李遂恐士众不和，乃檄江北悉属之显。军政既一，遂刻期进兵。显率所部先登，各营选锋继进，纵火冲击，自辰至酉，贼巢始破，奔走。追击之，共斩首四百馀级，贼众尽殄。
九月丙子，蓟、辽总督杨博奏：“辽东灾伤已极，召籴甚艰，乞将新运通仓钱粮停泊天津者暂借六、七万石，由天津水运蓟州，以达山海，顾脚陆运，至各地方给散。其漕粮则以赈济银两籴还。”户部覆议，从之。
〈按：地方饥荒，民嗷嗷待命，召籴则不可得，内请则稽迟岁月，及赈济之命一下，而民之死亡吾不知其几万万。自非随宜处置婉转有方者，谁能料此？杨博借通仓之新运，以甦辽东目前之困，而即以赈济银两补还通仓。当时边臣，孰有如其善谋者哉！宜其生灵感激，而后裔显荣也。〉
十一月丙子，诏“以宋儒朱熹原籍婺源县子孙，世袭五经博士。”
昔熹游宦建安，遂家焉。建安已世袭五经博士，而婺源有请之者。乃以朱墅为五经博士，然未有世袭明旨。至是墅老，请授其子镐世袭。[98] 从之。
十二月丙辰，[99] 诏“宋儒臣程颐二十代孙宗益，世袭五经博士。”
嘉靖三十九年庚申岁正月丙子，[100]浙、直视师右通政唐顺之既陞淮扬巡抚，乃条上海防善后事宜：
一曰御海洋。言“御倭上策，必御于海，而崇明、舟山，乃海贼入寇之路，尤宜预防。当春迅时，宜令苏、松兵备暂驻崇明，宁、绍兵备暂驻舟山，总、副将官常居海中，督兵分哨，如有纵贼入港登岸者，以次论罪。”
二曰固海岸。言“贼至如不能御于海，则海岸之守为第二着，昔但坐地方残破者之罪，今宜并坐贼所从入者，有能冲锋御贼使不得登岸深入者，虽无首级，亦以奇功陞赏。”
三曰图海外。“沿海逋逃之徒，为贼向导者甚众，宜多方招徕，以销祸本。自叶宗满得罪，而逋逃欲归者不免自疑；自蒋洲得罪，而人以使绝域为讳。宜量为贳减，并开日本国通贡之途，若抄犯如故，则命朝鲜、琉球二国承制宣谕之。”
四曰定军制。“调募客兵，坐糜廪饷。今宜急练土著之兵，练之既成，则调募悉罢。”
五曰鼓军气。“今士卒遇海风而头目掉眩，闻潮声而耳聋心惕，欲望扫清大怼难矣。宜责文臣督帅，时
御戎服，出入军中，以作武将之气。武将临阵间取溃校逃卒斩一二人，以变士卒耳目，则军气自振。”
六曰复旧制。言“沿海卫所，军伍素整，屯田膏腴几万亩，今悉可垦种。浙、福、广三省原设三市舶司，[101]所以收其权而操之于上，使奸民不得乘其便。今数者俱以废坏。宜令诸路，酌时修举。”
七曰别人才。[102]“文官举海道副使谭纶，劾台州知府黄大节；武官举总兵卢镗等，劾副总兵曹克新等。”
八曰定庙谟。[103] 言“外患未息，内变恐作。迩者，吴淞、定海水卒，以呼粮之故，缚官劫狱，渐不可长。请先议招怀之略。”
所司覆议，克新听调，大节闲住，馀俱从之。
庚辰，金星昼见三日。
二月丁巳，旧例，南营官军月米，有妻者一石，无妻者减十之四，春秋二仲月，每石予折色银五钱。及马坤为南户部尚书，奏减折色银为四钱，诸军始怨。督储侍郎黄懋官，禀性刻削，每月各卫送支册，必诘其逃亡多寡，又奏停补役军丁妻粮，诸军益不堪。是时，坤已召入为北户部尚书，蔡克廉代坤，病不视事。比岁大祲，米一石至银八钱，诸军求复原额。又每月常以初旬给各军粮，是月已再旬，懋官犹未给。是日振武营军操期，遂鼓噪，围懋官第。懋官闻变，遂急逾墙而出，仆地不能起，诸军竞前扑杀之，悬其尸于市，挟兵部尚书张鏊求赏。鏊错愕不能应。会诚意伯刘世延趋至，谕曰：“尔辈但求赏易耳。能从我，惟尔所欲。”众稍定。
翌日，九卿大会，兵部侍郎李遂扬言曰：“昨黄侍郎之变，遂亲见其自越墙死，各军特不当残辱之。即据此奏闻，不得称叛。”因麾乱军退，众求赏，遂叱曰：“今日之事，若求复妻粮、月粮原额即可，求赏不可得。朝廷在内，尔辈欲何为者？”乃令人各给银一两，以补减折粮饷。众始散。
按〈按：南京之军逸而骄，逸则坐食粮饷，骄则逼挟上官，处置得宜，乃可以服其心而作其气。旧例，有妻者一石，则补役有妻者自不当停矣。二仲月折色银五钱，则马坤又不当奏减为四矣。黄懋官先诘逃亡，且奏停补，适当倭夷倡獗之时，又值米价腾踊之会，安得不激变乎？世庙因北狄入寇，今日运粮，明日赈济，殆万万计。南部之臣亦宜闻之，顾乃迁延旬日，犹未颁给，则彼减原额乏妻粮者，得执之以为辞。幸而刘世延、李遂权宜计处，军士稍安，而于法纪亦极坏矣。自是而后，习此风声，横于浙，愤于赣，使中原效尤，吁，时势至此可畏也已。〉
原任中允郭希颜上安储疏，[104]疏内有“建帝立储”四字。上以“立子为储，帝谁可建者？”命各科集议。礼科给事中蓝璧等议，坐大逆不道，妖言惑众。诏巡按，即时处斩，仍传首四方。
三月戊寅，南道御史林润，劾祭酒沈坤居乡暴横，打死住房人胡銮，剁其两手，及将监生、生员严刑拷打、逼取准折妻孥等事。上恶之，令巡按逮京讯治。
坤家居，为倭寇督率邻里以保所居，远近依附者众，有犯令者辄榜笞之，故居民虽赖以安，而被其榜笞者亦生怨恨。然疏中皆流谤，无指实，其所谓断手胡銮者，固无恙也。竟死狱中，士论冤之。
癸未，大同总兵刘汉，督兵自镇河口出塞，捣虏帐于灰河，斩首二十八级，夺高驼一百七十馀只。
是时虏聚喜峯口外，窥犯蓟镇，汉乘虚攻其巢穴，以牵制之，虏果狼狈西顾。自多事来，我兵积懦，虏尝留巢并塞，无一敢问之者，至是汉倡为之。自后，各镇往往乘间出剿，虏始有戒心，稍徙远其幕云。
丙戌，兵科给事中王文炳，请下本兵议所以安民、蓄兵、绝寇之策。部覆以“安民，莫若去不急之务，捐无名之征，重惩贪官酷吏；蓄兵，莫若训练各处乡兵，至隶籍行伍者则责之军卫，募自民间者则责之有司；绝寇，其令沿海有司，按籍所部居民，有与盗贼通者，许同里首告，即置之法，而追其所犯银三十两赏告者。又有无赖恶少，窜入军中，巧立报效赞画名色，平居坐縻公廪，有事争冒首功，此辈亦将来祸本，宜一切禁革。”上从之。
壬辰，命翰林院侍读张春，侍裕王讲读。
四月丙申，凤阳巡抚唐顺之卒。
顺之，武进人。博学强记，凡六经、子、史、兵法、阴阳以至算、射，靡不精透。为右司谏时，与赞善罗洪先、校书郎赵时春上定国本疏，忤旨，黜为民。言者屡荐之，起为兵部主事，查勘蓟镇边务，复视师浙、直，总督胡宗宪荐其有功，寻升凤阳巡抚，卒于官。当其罢归闭门，非其道不取，非其人不交，尝愿鞠躬尽瘁，死而后已。及有疾，乃曰：“死国，吾志也。今得良死舟中矣。”卒，赐祭葬，立祠扬州。
五月辛卯，[105]南京操江都御史喻时奏安畿辅，[106]言：“狼山、金山各有副总兵，沿海一带各有参将、把总，则藩篱已为有守；淮扬以至嘉、湖，各有兵备，而复有兵备驻札广德，则门户已为有守，此足以御外至之贼矣。安庆、仪真各有守备，又有操江、巡江分投巡视，则堂奥防守又以严密，此足以御内发之盗矣。使各该群工殚心竭力，则天堑屹然，料难飞渡，不必添设参将明甚。且置将必须增兵，增兵必须议食。今应天连年倭寇之扰，生理未复，去岁灾伤之后，流徙更多，正办钱粮尚尔逋负，复加兵饷，其何能堪。伏乞专责仪真、安庆二守备，分定地方，时常会哨，稍有违误，参拿处治。庶官不增而事亦集，赋不加而民自安矣。”
六月戊戌，兵部右侍郎魏谦吉赴任道卒。礼部以谦吉三品未考满，恤典当半给。得旨，特全给之。
谦吉，狂率无赖，[107]不类衣冠士。其居官无一善状，淫暴掊克，若饿鸱乳虎，至于锥刁乞索，即市井人犹羞言之。时政污浊，遂得致仕，而恩恤犹隆备若此。
乙卯，南京礼部侍郎孙陞卒。
陞，馀姚人。前死节都御史燧子，为人孝友长厚，燧死宁庶人之难，终身不书“宁”字，亦不为人作寿文，事伯兄如父，居官被服雅素，口不谈人过，盖笃行君子也。卒，赠太子少保，谥文恪。子鑨、铤、錝、矿，皆为名进士。
七月壬辰，[108]都御史章焕上经略中原疏，备言“妖民盗贼”。
是时，南北寇警，[109]征敛烦急，贪吏肆行，水潦属至，民不堪命，往往群聚为盗。初，河南人传倭至凤、泗，又言开封没于黄河，于是林县有贼，聚以数千计，雎州亦有百贼犯其南关，比知前传言为讹，即皆解散，无复踪迹，乱之萌也。焕抚河南，适值其事，心益忧之，[110]故上此疏，然足以考当时之事势也已。
〈按：世宗时，俺答寇于北，倭奴寇于南，然皆无睥睨神器之意，北不过止于互市，南不过止于卤掠已耳。然河南，以中土之民，不堪征敛之苦，即林县、雎州，俄而千百成群欲附倭党，俄而知其传言即时散去。况九边而外，三岛之中，久困贫残，连遇荒歉，而又闻哱贼、关白之志，能无乘衅而起者乎？近时以进士起家为郡县者，贪暴殊甚，用度奢侈，无不取之民间，而又催科日急，家如悬磬，吾恐变生肘腋，此不北走胡南走倭者几希。愿司铨者慎选良吏，以绥万方，毋令督促而安为荼毒也。〉
十一月丙戌，秉一真人陶仲文卒。
仲文，黄冈人。习祈禳小术，师事致一真人邵元节。时上戊戌以后不复视朝，辅弼大臣皆希得进见，独仲文时被宣召，至即赐坐，与语称之为师，赏赉以数万计。又领三孤，列爵五等。其死也，复谥荣康、惠肃，自古方士所未见也。隆庆改元，始奉遗诏追夺官爵、世爵，亦削籍。
丁亥，蓟辽总督许论献家藏紫清仙人白玉蟾真迹一卷。上嘉其忠款，受之。
嘉靖四十年辛酉春正月壬戌朔，上不御殿。
庚寅，广东巡按潘季驯倡行均平里甲之议。其法，先计州县之冲僻，以为用度之烦简，令民各随丁力输银于官。每遇供应过客及一切公费，官为发银，使吏胥里老承买。其里长止于在官勾摄公务，甲首悉放归农。广人便之。
季驯自以代任者在迩，恐后至者不能守，乃上疏言：“岭表去京师绝远，比年牧民者视为利薮，屠剥万状，而小民仰九重如在云霄之上，愁苦之声无路上达，故相聚为盗。臣将里甲弊政，更张一新。顾天下之事，立法非难，守法为难。守之于畿辅之地固难，而守之于岭海之外为尤难。今广东之民，既感而动矣，若非仰仗明旨丁宁，虽有周公之法，谁与守之？”疏入，户部“请行通省，如法遵守，年终籍用过银数以闻。”报可。
二月辛卯朔，日食。是日，微阴。钦天监言：“日食微阴，即同不食。”
辛丑，左都御史周延卒。
延，吉水人。峭直清介，寡言笑。居官执法，不为矫矫声迹，清节自持，终始不变，士论重之。卒谥简肃。
三月乙亥，令吏部尚书吴鹏致仕，礼部尚书吴山闲住。
鹏在吏部，凡百官进退，一听严世蕃，即边方小吏，无敢有自专者。公道久壅，中外人心无不鄙薄愤恨。山直亮有时望，既以救护日食忤旨。上大不悦，尝示风旨于科道诸臣，吏科给事中梁梦龙等遂并劾山、鹏。
丙子，金星昼见，至二十四日而没。
四月辛卯，工部尚书刘麟卒。
麟，南京广洋卫人，后居湖之长兴。先知绍兴府，以忤刘瑾除名。瑾诛，起知西安，历升工部尚书，以谏织造忤旨，致仕。在长兴三十年，闭户读书，足迹不入城市。貌恂恂长者，自守介然，而不为畛域，以是人犹爱敬之。卒，谥清惠。
癸巳，大风，雨黄土，昼晦。
五月乙亥，宁夏巡抚奏：“庆王鼐枋，读书好善，敦尚俭朴。宁夏修筑边墩，出金、谷犒赏。居家孝友，犹能钤束宗仪以礼法，贤行著闻。乞表之以示劝。”上遣官赍敕奖谕，仍命有司具彩币羊酒并给枋扁旌之。[111]
闰五月癸巳，御史张九功以旱霾陈言五事：
一禁贿赂，以绝侥幸。谓“今行取科道，用银五百两、八百两，有增至千金者。吏部一主事，有至万金者。有司每当入觐，多方科敛，以充苞苴。此皆干和致变之由，痛宜禁革。”
二简督府，以肃边镇。“大都边镇之患，皆由督抚官职任不久，功罪不核，职掌不明，粮饷不充，宜反此四者，而后可以守边。”
三省工银，以塞侵渔。四平盗贼，以安地方。五恤营军，以蓄国威。上从之。
〈按：吏部者，人才所出。岂但卑官末品不可受苞苴，以坏体统；即科道为朝廷耳目，督抚为朝廷藩翰，又可用贿以得之哉？假令慎选风纪，简重才猷，犹恐十人之中不得一二，乃以贿之多寡为官之崇卑，安所得风纪、才猷以为之用？当时有司欲科道者，争克剥民财，督抚欲内迁者，争减损边饷，甚至以万金而得吏部主事，源既浊矣，臬既邪矣，欲望正百官也难矣。况掌者又吴鹏、欧阳必进，谄事世蕃，惟命是听乎！愚读耿定向一疏，已见时事之乖，而张九功指斥，又其甚者。呜呼，可鉴已。〉
癸卯，南京提督振武营刘显承新命上言：“南京营军，习成骄悍，宜以法裁制之。臣故所统川兵三千，有勇知方，乞许便宜带领，随营操练，内以弹压凶恶，外以控制倭夷，卒有怙终者，许臣以军法从事。俟其内驯外服，海防稍静，渐为散遣。”部以“南京原无前项钱粮，请许选精锐五百人自随，馀付代者，有警听显调用。”报可。
六月辛酉，[112]命修撰唐汝楫充裕王府讲官。
甲申，户科给事中郑茂言：“各边钱粮虚縻之甚，奏讨之多，莫有过于蓟镇者。近总督许论奏：‘密云、昌平二镇，年例饷金俱防春时用尽，防秋仍用三十二万有奇。’ [113]臣查嘉靖三十六年边饷，密云止八、九万，今三十四万有奇；昌平止四、五万，今十四万有奇，何前后悬绝若此？夫防春不过小警，春时用尽，防秋何以加之？使诸边效尤，又何以应之？论在镇三年，一卒未练，而粮饷独倍往昔，侵冒之弊，诚不能无。宜专敕风宪大臣，赴边计议。臣又闻，今帑藏已竭，闾阎亦空，则财将安归？即如近日太监荣现身故，遗金百万，侪辈争夺。夫以百万金委之群小，孰若藉而取之，以助边饷，充内帑，较诸额外征求不已多乎！至于侵盗边饷，法本至严，今十无一报，废法莫甚，以后俱当从实举行。”上是其言，令论回籍听勘。
七月己丑朔，日食一分五秒，例免救护。
礼部尚书袁炜言：“皇上以父事天，以兄事日，群阴退伏，万象辉华，是以日位旺荣，氛侵销铄。食止一分，与不食同。臣等不胜欢忭。”上以为然。
乙巳，万春宫成。
八月辛卯，南京御史林润，劾总理盐法鄢懋卿贪冒五罪：需索属官，馈遗钜万，罪一：受状取富民财，罪二；宴会日费千金，罪三；虐杀平民，罪四；加派扬州盐商，几至激变，罪五。懋卿疏辩。得旨“照旧供职。”
辛未，金星昼见。
乙酉，礼部尚书孙承恩卒。
承恩，华亭人。卒，谥文简。
九月戊子，太原知府于惟一为巡抚所劾，当调。晋王上言：“惟一在郡得军民心，请留之。”上不悦，戒王毋得妄有干预，仍下巡按御史，逮问长史、承奉等官。
惟一在郡，洁己任事，节财爱民，岁饥设法赈济，所全活以数千计。前岁虏入雁门，总兵王怀邦率众避入，会城军士摽掠于市，惟一执而榜之，驱其众于城外。及怀邦以失事被劾，属惟一问状，惟一论怀邦罪当死。是时巡抚孟淮，贪秽阘茸，旧有民壮防秋，淮奏免之，尽征折价。及虏入，怀邦以是挟淮，欲上书发其奸，与之俱死。惟乃谕惟一，令宽怀邦罪。惟一执之益坚，淮大恚，乃劾惟一，遂调任。太原士民如失怙恃云。
〈按：郡守为民之师帅，而巡抚为守之表率。彼孟淮巡抚山西，奏免民壮防秋，而尽征折价，深惧怀邦发之，而嘱令冤罪，乱纪坏法，不职甚矣。若惟一治太原，赈济饥民，全活者众。驱逐摽掠，安堵者感。即论怀邦之死，而逆孟淮之命，则其仁慈风力昭如日月，而反为孟淮所劾，公道安在哉？幸而晋王白其状，而顾令巡按逮问，则黜陟之明，几于倒置矣。惟一虽调，而民心则公，惟一又奚愧焉。噫，今之为惟一者为谁？而其为孟淮者接踵，安得复遇晋王以申冤抑耶！〉
十月庚午，兵部尚书杨博言：“江西之寇，始于南赣贼巢，合广西叛兵，益以本乡恶少，遂至蔓延不制。前奉诏督责诸臣，以九月报平，而今且过期不效，请更申饬，刻期荡平。仍令照边方事例，半月一驰奏贼情。又御史段顾言，生长边陲，素闲韬略，可就委以兵事。海道副使谭纶，尝练土兵，足称智勇，今以守制回籍，宜令墨衰效用，以靖地方。且闽、广之贼，所倚重者数巢穴耳，使以劲兵乘虚𢭏瑕，攻其必救，贼必牵于内顾，乃可平矣。”上令胡宗宪督率进剿，馀如议。
十一月甲午，以礼部尚书袁炜为武英殿大学士，入内阁，典机务。
庚子，改郭朴为吏部尚书，令吏部尚书欧阳必进致仕。
十二月丁卯，戎政尚书王邦瑞卒。
邦瑞，宜阳人。严毅有执，器识甚伟。初，庚戌，虏薄京城，奉命巡视九门，陈守御五策。虏退，请更营制，遂定为三大营，即以邦瑞为兵部尚书，协理戎政。时仇鸾为大将，欲节制九边诸将，邦瑞力折不可。因劾鸾跋扈不道，鸾阴中之，诏夺其官。历官四十年，所至有建立，犹以廉节著。卒，谥襄毅。
丁丑，兵部尚书杨博，以京营之兵频年坐食，渐成骄惰，乃议谪选番戍。其说有四：“一则使京军习见烽燧，涉历劳苦，可以转弱为强；二则居庸镇边，原有怀、保在外，警报绝少，即使有警，去京师百里，而近可朝发夕至，视调宣、大、保定之兵，劳费顿殊；三则春防之日，本镇止留边兵二枝，一遇虏警，不免分置，顾此失彼，诚得京兵守二区，则边兵得专守古北口，在此为虚声，在彼为实用；四则部署已定，可视来春缓急为进止，不至虚发以耗刍粮。”上是之。
辛巳，[114]诏重刊前礼部尚书胡濙所进卫生易简方书，传布天下。
嘉靖四十一年壬戌春正月丙戌朔。
丙申，京师地震。
己亥，兵部尚书杨博言：“今年履端之始，云泽屡降。第蓟镇、宣、大逼邻虏境，十室九空，农事方兴，牛种不给，恐迁延过时，则秋成无望。臣前在左、右卫目击其苦，若及今稍为处给，计种一石，可得子粒数石，比之荒岁召买省价实多。请发马价银三万两，分给三镇，以为方春播谷之费。”上嘉其留心边计，许之。仍令各镇从实举行。
庚戌，户科给事中邓练，奉诏查理蓟镇军营，尽得官吏侵牟兵马虚耗之数，以巨万计。还，言：“边饷日亏，皆原任总督许论调度失宜，管粮郎中阎光潜、刘勃出纳不明之罪。而所以致弊之由有十，大略虚填籍伍，滥收家丁，侦报不以实，调遣不以时，主兵或代客兵出战，客兵或代主兵入守，门皂官承，尽食军门之饷，商民将领，胥成影射之风，其他无名冗役，无益浪费，不可胜数。皆当痛革。”上从之。
辛亥，左都御史潘恩言四事：
一言“迩来管钱粮者，牟羡馀之利；理刑名者，徇出入之私；闸厂关津，则留难商旅；差遣勾当，则骚扰军民；诸司私家，每用小票取物于市；巡城御史，乘轿多役官夫，设酒科及乐户。耳闻目见，殊失官常。乞敕两京都察院严禁。”
二言“迩来御史，帷急簿书期会，与承迎趋走之末，不暇闻有司贤否，虽行举劾，必及代期，以故贪吏日纵。今后诸司治行，不时奏闻，不者，回道以不职论。”
三言“宪职严重，必纤毫无污，然后人不得而议之。今御史巡历，供应馈遗之费，动至百数，甚或公受保举谢仪，私索地方土物。今后毋过自奉，毋厚私交，仍禁革守令常例，一切羡馀纸赎，悉归公帑。”
四言“有司任情出入，鍜炼成狱，或所犯本无重情，而家道丰盈，必为罗织，假积谷之例，托兵费之名，多则罚金数百，少亦输谷数十，比追罄产，有同没籍。今后宜坐应得之条，勿加一切之罚，违者具实参奏。”
疏入，上以为深切时弊，令务实举行。
三月壬寅，赐贡士徐时行等二百九十九人进士及第、出身有差。
五月丁亥，命“都督佥事刘显充总兵官，镇守广东、南赣，参将俞大猷副之。一应战守事宜，会同督抚官协谋剿贼。仍令江西纪功御史段顾言兼核广东功罪以闻。”从兵部尚书杨博议也。
戊戌，诏罢今年考选庶吉士。
时仕路混淆，贿赂公行，庶吉士素号清选，至是亦以贿赂营求，贫者称贷为资。有持券入贷于司礼太监黄锦者，锦密以闻。上闻而恶之，报罢。
壬寅，御史邹应龙劾严嵩子世蕃，“凭借父势，专利无厌，私擅爵赏，广致赂遗。而伊子锦衣严鹄、中书严鸿、家奴严年、中书罗龙文为犹甚，即数人之中，严年犹为黠狡，不才士夫竞争媚奉，号曰‘鹤山先生’。犹有异者，世蕃遭母丧，上以嵩年老，特留侍养，令其子鹄代为扶榇。世蕃名虽居忧，实喜得计，拥侍姬妾，屡舞高歌，已为鬼神所厌，抉其目矣。臣请斩世蕃首，悬之稿竿，以为人臣凶横不忠孝者之戒。”
先是，上闻世蕃淫纵，心恶之，渐疏嵩。凡军国大计，悉谘之大学士徐阶，故应龙奏入，遂称旨。下世蕃等于诸司拟罪，坐世蕃烟瘴卫充军，鹄、鸿、龙文边远卫充军，年锢于狱。
六月丁丑，淳安县知县海瑞，抗直不阿上官。初，鄢懋卿以盐法都御史巡行郡县，所至招权吓财，叱咤风生。懋卿妻从行，为装五彩舆，令十二女子舁之。令长以下见懋卿皆膝行蒲伏，至以文绣被厕床，白金饰溺器，千里传送，络绎道途。比至淳安，供应甚薄，瑞复抗言：“县小民贫，不足容车马。”懋卿虽怒甚，然知其不可辱，为敛威去之，而密嗾御史袁淳媒孽其短。其后懋卿、袁淳俱以贪宠败，而瑞得申白叙用云。
己卯，三边总督喻时奏豫边防五事：一、调腹兵以补空边，二、视功次以激勇力，三、量缓急以摊军储，四、处供馈以豫冬防，五、备战马以充卫额。言：“三边四镇，地里浩渺，兵稀粮少，戎律失弛。仍严革横派，广恤穷军，精察地形，熟演武艺，明斥堠，远哨听，诘奸慝，招投降。凡保障陕民者，罔不尽心以为之豫。”
〈按：掌三边者，兵力单弱，捉襟露肘，习见以为常。勇功既验，坐观候赏，循涂以自敛，秋防已匮粮饷，则冬春何以为生？冬春如无接济，则主客何以为资？至于倒死战马，不为买补，则千骑走百人，百骑走十人，又何以取给哉？时一一料理之，卒使连奏克捷，边鄙肃清。是何良策而致是？大约五事之中有至秘之计，一则哨丁侦探之蚤，一则官军按伏之密，而厚待降人，能知奸宄，故迎其初来，出其不意，而成功无难耳。兵家无间用奇之法，深得之矣。视彼投降以要功而人心离散、禁哨以出塞而声息无闻者，何如？吾见避东而击西，攻首而畏尾，即明立按伏，将焉用之？吁，翁万达、刘天和而后能继之者，舍时其谁哉？〉
七月癸巳，户部集廷臣议，上理财十四事。一曰省兵食。“国初边储无请发帑银之例，后缘边疆多警，或广召募，或增营堡，始不得不仰给于京储。然嘉靖十八年以前，仅至五十九万，今且增至二百三十馀万。司计者，将何以应之？今惟有选兵而已。宜令各督抚官，亲诣各城，从实拣选，汰其老弱虚冒，以还先年主客原额。诸所新设营堡，查非要害，即当随宜并省。其京营军士，亦宜会戎政官一体清查。”二、慎调遣。三、先节约。四、完积逋。五、清屯粮。六、议收放。七、均修边。八、停外例。九、处铜价。十、省供应。十一、杜奏留。十二、议补助。十三、议漕银。十四、定税法。上允其议。
八月乙丑，[115] 诏重录永乐大典，分韵类载，以便稽考，卷凡三万有奇。
上初年好古，礼文之事，时取探讨，殊宝爱之，几席间每有一二帙在焉。及三殿灾，上命左右趋登文楼，出大典，遂得不毁。至是重校正之。
九月壬午，三殿工成。
甲申，给事中赵灼、沈淳、陈瓒为严世蕃党，被劾，同时罢去。[116]
〈按：史臣曰：“严嵩纵子为非，任用群小，赖世庙阴圣，一旦拔去巨奸，如大明当空，阴沴屏伏。向时假借气势鼓煽声利之徒，咸使去位，朝署为之一清。若鄢懋卿之斡局，董份之文学，唐汝楫之门第，使其持身克慎，廉静自守，皆可以坐致通显，乃不自爱重，甘心为市井奴隶之行，卒之身名俱辱，为世所羞称，而又图报复，反劾正人，万世公论其能掩乎？后来者可以鉴矣。”奈何嵩之覆辙未几，而张古正踵其后，殆犹甚焉。然嵩之所纵者，不过一任子之世蕃耳，乃居正则嗣修、懋修显然登状元，居翰苑，欲仿秦桧三世为史官。鄢懋卿等不过一身之宠荣耳，乃王篆辈亦使其子谋取名甲，世道愈趋愈下，甚矣。我皇上继照追夺削籍，岂不有光于世庙哉！〉
十月乙亥，御史林润言：“今天下极弊而大可虑者莫如宗藩，然未有建不易之策者，惧拂宗室之心而重违祖训也。臣观嘉靖初议者言：[117]‘河南开封，洪武中惟有周府，今郡王已增三十九府，将军至五百馀，中尉、仪宾不可胜数，举一府而天下可知也。’今距嘉靖初又四十馀年矣，所增之数又可知也。夫天下财赋岁供京粮不过四百万，而各王府禄米凡八百五十二万。即如山西存留米一百五十二万，而禄米三百一十二万；河南存留米八十四万三千，而禄米一百九十二万。是二省之粮，借令全输，已不足禄米之半，况吏禄军饷皆出其中乎？然自郡王而上，犹得厚享，将军而下，至不能自存，饥寒困苦，号呼道路，聚而诟有司，守土之官不惟惧辱，且惧生变。奈官司困于难供，而宗藩病于不给，天下无可增赋之理，而宗藩正当蕃衍之时，可不寒心哉！今议者，或言‘当今天下亲王，如国初辽、韩、岷、肃，皆二千石’；或云‘郡王而下半支，如京朝官例，仪宾而下，如外有司例’；或云‘亲王袒免而下则从庶人之例，月支米三石’：或云‘不宜遽削于今日，而惟定制于方来’；或云‘定子女之数，以杜诈冒’；或云‘开应举之途，弛商贾之禁’，言人人殊。臣以为宜令集议于朝，仍颁示诸王，示以势穷极弊不得不通之意。令户部会计赋额，以十年为准，大约兵荒、蠲免、存留费用几何，王府增封几何，禄米及诸费几何，令宗藩晓然知赋入有限，费用不经，共陈善后之策。然后通集众议，断自宸衷，以垂万世不易之规。”
疏下礼部覆议，从之。
十一月乙酉，命御史姜儆、王大任分行天下，诏求法士及秘书。
丁亥，刑科给事中陆凤仪，劾总督胡宗宪欺横贪淫十大罪。上命械系至京问。
辛丑，日晕，生珥上有抱气，[118]赤黄色，白虹弥天，日下生戟气，苍白色。
十二月辛酉，显陵守备太监张方及奉祀蒋华等奏言：“十一月冬至日，甘露降于显陵之松树。”
先是上尝思慕献皇帝、献皇后，乃以冬至日奉安二圣神几于象一宫，以便瞻奉，而甘露即以是日降，采取以献。上大悦，以示礼部。部言：“在昔黄帝、唐尧，本朝惟太祖、成祖，尝致斯瑞。今显陵乃二圣发祥之地，而冬至乃一阳来复之期，斯地斯时，奇逢妙合。宜令百官称贺，以昭圣孝感通之征。”上如所请。
壬戌，蓟辽总督杨选言：“各边将帅，必威令素行于士卒，而后可责其御虏。近日奸夫猾戍，各阴求严将之短，浮言藉藉，眩惑视听，甚则客兵藐视抗衡，谓之何哉？自今严造谤之诛，重阃外之权，仍令主客兵一体训练，有梗令者，并以军法治之。又顺天抚臣，职理兵马粮饷，而蓟、辽粮饷，抚臣咸不与闻，何也？自今以主、客粮饷，宜责管粮郎中收放，兵部召买，年终彼此磨勘，仍于巡抚敕书中添载催征屯粮事宜，著为令。”从之。
丁丑，锦衣官逮总制胡宗宪至京，请旨处分。上曰：“今却加罪，后来谁与我任事？其释之，令闲住。”
〈按：东南倭寇，骚扰数年，祸延四省，张经、曹博邦辅有功无过，而或斩或戍，识者莫不憾严嵩、赵文华矣。胡宗宪倜傥豪雄，诚足堪任，特陞转官阶不能不资奸党，故天下士夫亦以恶奸党者恶之耳。虽然，任用刘显、俞大猷辈，诱制毛海峰、王直辈，削平馀倭，以安黎庶，其功亦不浅也。世宗释而不罪，且曰：“后来谁与我任事，”吁，处之得其当矣。〉
嘉靖四十二年癸亥春正月庚辰朔，上不御殿。
庚寅，初，大学士徐阶以内阁缺人请补。上令廷推。阶曰：“知臣莫若君。”上曰：“君知人，惟尧、舜与我太祖耳。若嵩者，朕所自简，而不才至此。相必君择，古之正理。但后世宫生之主，不知人耳。”阶曰：“尧用四凶，后加放殛。太祖用胡惟庸，后乃以罪诛。皇上始知嵩之才而用之，后因听子贪纵而斥遣，皆无损于明。”上曰：“卿言四凶、惟庸之类，非尧、舜与太祖不知，由彼不慎终也。尧为圣帝，太祖何事不知？然且如此。况宫生内长，能无误事耶？嵩乃放纵其子，误国戕民，非但听之而已。”
三月丁亥，浙江巡抚赵炳然言：“福健所以致乱者，民变为兵，兵变为盗，其所由来渐也。夫治盗之策，不得不假于募兵。而为人上者，必多方抚处，使盗化为兵，兵化为民，可也。今又驱浙之民，以拯闽之急，臣窃惧夫浙之为闽也。请自今一意团练土著，使人皆可用，家自为守，急则为兵，缓则为农，聚散之间，两有归著。即不得已而召募，亦必先本省，次邻省，不得专泥一方，以酿祸本。”从之。
按：民之勇怯，何常顾上之作兴何如耳？夫召募之兵，利不胜害，土著之兵，暂亦可久。不练土著，而专恃召募，奚惑乎？民变为兵，兵变为盗也。盖召募而来者，未必皆强有力，每多出于市井无赖，不过利其赀粮，以资浪费焉耳。有馀则竞为淫赌，既罄则转相劫夺，民之苦之有甚于虏。岂如土著之兵，有家属之顾，无输运之艰，使为兵巡者，习之以法，抚之以恩，移募兵之资为土兵之用，有功则重之以赏，无事则督之使守，功相倍也。此不特可行于西北，而亦可行于东南，惟患虚文塞责耳。
癸巳，工部尚书雷礼言：“本部各项钱粮，例派铺商上纳。比者往往放富役贫，而各监、局所派钱粮，其稍有赢裕者，又辄为奸商营占，以故佥审之际，逃役纷纷。乞容臣等将一切之苦乐，商户之贫富，通融搭派，敕谕各监、局，不得纵奸倚势营利于其间，庶良民不至流亡，而上供亦可无缺矣。”诏允行。
甲午，改礼部尚书严纳为吏部尚书，升吏部左侍郎李春芳为礼部尚书。
四月丁卯，[119]副总兵戚继光督浙兵至福建，与总兵刘显、俞大猷夹攻倭贼于平海卫，大破之，海寇悉平。
七月戊戌，金、木、土三星聚于井。
八月丙辰，[120]兵科给事中范宗吴言：“南京故事，操江职在江防，应天、凤阳二巡抚职在海防，各有信地。后因倭患，遂以原属二巡抚者亦属之操江，以故二巡抚得以诿其责于他人，而操江亦以原非本属，以缓图视之。今宜定信地，以圌山、[121]三江会口为界，其上属之操江，其下属之二巡抚，万一留都有急，则二巡抚与操江并力应援，不得自分彼此，庶责任有归，而事体亦为联络。”诏可。
九月戊子，严嵩上疏言：“臣年八十有四，[122] 欲皇上哀其无告，放归子世蕃及孙鹄，以终臣馀年。”上曰：“嵩有鸿得养，已恩待矣。”竟不许。
　　
　　己丑，应天巡抚周如斗言：“江南自有倭患以来，加派兵饷银四十二万有奇。今地方已宁，乞减三分之一，少甦民困。”兵部覆言：“加派兵饷，原以济急，事已宜罢，不但当减分数也。”报可。
山东巡按黄襄，[123]以九月中总兵杨照死事闻。上曰：“照，奋勇杀贼，捐躯可悯，其赠少保、左都督，仍赐谥立祠。”
照，忠勇负气，起家偏校，以敢战知名。抚士卒有恩，故人乐为之用。虏聚众辽东塞外，选锐卒出塞，分道击之。照夜行失道，离塞六十里，天明为虏所觉，中流矢死，线补衮等驰至，力战斩首二百二十馀人，虏引去，补衮等以照尸还。初以罪废家居，属时污浊太甚，[124]凡边将无不由债帅进者，照自分永弃。会严世蕃败，朝廷以人望用照，由是感激知遇，誓以死报。起废数月间，三战三捷，竟殒于阵。其义烈有足称者。
十月甲戌，火星自辛亥起胄宿，至是逆行抵娄宿之次。
十一月甲申，[125]兵科都给事中丘橓条陈边臣善后事宜：
一破边官之常套。如兵马为一方之保障，岂堪迎送之疲；钱粮竭百姓之膏脂，何取馈遗之滥？
二除边人之积蠧。如边人擅杀降夷，岂不阻归附之心，墩军私役虏货，每至启窥觎之衅。
三略边务之虚文。夫选将、练兵、修墙、转饷，以至分区摆边，未尝不仆仆称劳也。然不务粉饰、不涉支吾者几何？请敕边臣，以求实效。
上初闻杨选执夷酋通汉，令其父子代质事，以为起衅。橓疏入，则大怒曰：“橓既所见如此，曷不先言？”下橓锦衣卫，杖六十，黜为民。
丙戌，致仕吏部尚书闻渊卒。
渊，鄞县人。凝重深沉，端毅有守，南北敭历凡四十馀年，始终一节，夷险不逾，有大臣风。但其为吏部时，值严嵩当国，颇有抵牾，虽未几竟引去，然功名颇异于初议者，惜夫！

============================================================

明世宗实录 卷4
==================================================

嘉靖四十三年甲子春正月乙未，上谓：“边卒不肯用命，何能得力？”令户部取银二万两，兵、工各一万两，发刘筹给犒官军。徐阶曰：“春防既赏，秋防将引以为例，赏则不以为恩，不赏则适以生怨，不若足其粮饷，而赏则以待有功。”上深然之。
二月甲寅，礼科给事中辛自修言：“平易悃愊之吏，投之以盘错，则事废而民多玩；挥霍卓越之才，当之以安静，则更张而民必扰。故铨才要矣，而量地犹急焉。即如近岁考察，大名府属以谴去者居十之一，而顺天府属居十之五，岂辇毂之地尽为匪人，而畿旬之一隅独贤良若是多哉？今宜分别议处：若铨选时，必择才力有馀者居其难，而以不足者居其易；若考绩时，必于难者求之恕，而于易者责之详；若推陞时，必使难者无淹滞之叹，而易者有循阶之久；若黜罚时，则于易者必尽其法，[1]而于难者量原其故。庶天下无不可治之地，亦无不可用之人矣。
疏入，吏部请行抚按官，先据此以行举劾，而部中就此以斟酌进退之。诏可。
三月辛酉，热审法司系狱，宥死罪矜疑者二十一人戍边。
时原任给事中沈束系锦衣卫狱，不与热审例，束妻张氏乃上疏言：“臣夫得罪且十六年，家有老亲年八十有九，衰病侵寻，朝不保夕。昔臣因束年长无子，为娶一妾，未及到京，会夫下狱，乃相与寄居旅舍，岁月积深，凄楚万状。欲归养舅，则夫之𫗴粥无资；欲留给夫，则舅又旦夕待尽。臣夫累囚之臣，诚不敢复顾私家。切睹圣思旷荡，臣愿代之系狱，暂令臣夫送父终年，仍又趋狱待罪。”法司亦为之请，不听。
四月庚子，木、火、土、金四星聚于柳。
五月壬寅朔，日食。
甲寅，金星昼见。
乙卯，上夜坐庭中，御幄后忽获一桃。明日，复有一桃降。其夜，白兔生二子。未几，寿鹿亦生二子。群臣上表贺。上各手诏答之。
六月丁酉。京师重城成。
七月己未，[2]礼科给事中辛自修，劾“总督戎政顾寰，不能开诚布公，动多顾忌。协理佥都李隧，心疑气沮，展布终难。乞敕寰洗心涤虑，敕吏部将燧酌议别用，速举素知兵事者以代。”上然之，升浙江巡抚赵炳然为兵部尚书代燧。
八月庚午，兵部奉旨集议京营实政。其略言：“祖宗设营兵于京师，以壮边兵之根本，居重驭轻，意甚深远。去岁变生仓猝，请调纷纷，以故戎政二臣莫知所措，从之则虑其剥肤，不从则横生口语。宜及今防秋之期，先定规模，使营臣之计审，而后边臣之望塞。”因条十事：
一核操练之实，言“主将入营，仅举合操，[3]未暇分练。宜令总阅之馀，诸将自练。”
二核战守之实，言“边兵主战，京兵主守。今京师南有重城，事势稍缓，宜于东北用八枝，西方用二枝，去京城一、二里为营，其战兵六枝，屯城四隅，惟参佐二枝，许听近京急调。”
三核将领之实，言“诸将不和，往往心口异状，是非蜂起，宜重绳以法。”
四核军士之实，言“兵在善练，亦在善选，固有选时强壮而练时衰病者，宜随练随易，勿待类选。”
五核议论之实，六核火器之实，七核兵车之实，八核城守之实，九核弭压之实，十核哨探之实，皆言“不时修理战具，分部伍卒，以为城守、策应、侦报之用。”
诏“务实举行。”
九月丁未，原任福建巡抚谭纶以回籍守制，上言经久善后六事：
一议将，言“军中必令大将运筹，而佐以遍裨，今独恃一戚继光，令其左右支吾，四面当寇，继光虽才勇，力亦不能及也。乞行抚按官，随宜举用，如守备胡守仁、把总傅应嘉以充之，则官不必备，而分任有人矣。”
二议兵，言“许抚臣各取州县民壮团练，一半与各巡司弓兵，给以客兵之费，集之会省，分为二营，设练兵都司二员，[4]分统训练，可以渐减客兵而增主兵。”
三议食，言“自兵兴以来，未入于朝廷者多矣。今议者必以寇乱稍宁，欲为催征之举，不知疮痍未起，芜秽未辟，而一旦督促数年之逋，是驱之盗也。今已征者，量留地方；未征者，姑免追并。”
四宽海禁，五请立县治，六处有司。内惟宽海禁、设县治，行抚按再议，馀俱允行。
十月己丑，[5] 诏：“自今两京乡试同考官，仍择文行俱优年力精壮教职充之，罢部臣勿遣。”
是岁，两京初用进士为分考官，皆就近选用，人得揣摩，而浮议甚多，南京部臣至与主考列坐，争事不协。于是礼部复以初议不便，白上罢之。
十一月乙丑，[6]吏科都给事中赵灼条陈考察四事：
一定取舍，言“周时小宰计群吏之治，以廉为本。今考察时，必使操持清白者虽过必容，贪墨有声者虽才必黜，则廉吏劝矣。”
二酌降调，言“调以处偏才，降以惩有过，今漫无差别。宜分为二等，才不任繁者调，举动乖违而贪肆未著者降，则剂量适均，而人才亦曲全矣。”
三破常格，言“宜以功能为殿最，以贤否为去留，即一郡而数人，勿以为苛，或数郡而一人，勿以为纵。”
四抑浮言，谓“凡告讦者，勿得受理，即事状具结，须亟为穷治，严反坐之法，不得为先入者所欺。”
诏从之。
十二月壬申，刑科右给事中张岳所奏多讥切杨博，且言：“方今世际清明，各部诸臣皆思疏瀹澡雪，以清吏治。惟兵部畏缩逡巡，各司条例杂乱无章，胥吏朋奸，搏噬武弁，此其咎必有所归。”
博闻之甚不平，乃执奏，乞罢归思过。上诏留之。
已而，礼科给事中曹栋因论科场事宜，未言：“大臣体国，与言官论事当如和羹相济。言官之无忌，益见大臣之有容；大臣之休休，乃有言官之谔谔。近有小臣尽忠言事，而大臣为之悻悻不平，不知天下国家之事，果一人一家所能辨否乎？”其语盖侵博也。
嘉靖四十四年乙丑正月丁未，[7]景王薨。
乙丑，兵科给事中邢守庭言：“今之边务，犹有积弊未除者。一运筹未尽周。如近岁辽东，虏常露形，人犯河东，及我兵驰赴河东，彼以轻骑竟犯广宁，此声击靡定可鉴也。山西虏初以十月终入寇，再以十二月中入寇，不忌寒沍，不避草枯，此冲突无时可鉴也。在我当多方戒严，勿以张疑而堕彼之计，勿以非时而弛我之备，佯北则勿从，弭兵则勿食，我之哨探欲明，而属夷之传言难据，庶惩前虑后，则猾虏可破。一报功未尽实。假为赞画报效者，以虏入为奇货，以谋级为要津，凭借虎威，大张鸱吻，见军民获首虏者，即撄为己物，且扬扬然受赏叙矣。不惟录及其身，而且带有家丁，亦蒙重赏，使忠义解体。职此之故，宜试验武艺韬略而去留之。本兵亦不得徇情咨送，庶登报皆真，人思用命。”上嘉纳之。
三月戊申，[8]吏部尚书严讷言：“今年朝觐考察之后，惧杂流冗职尚有遗良，乃创立仿单，发来朝官，令各举所属府佐以下治行卓异者，送部议处。盖位卑禄薄之臣，或自弃于进步之有限，或自懈于作兴之无由，则其苟且隳堕，无足过责，而中有克自树立者，非豪杰不能也。故国初有以典史而推都御史，如冯坚；以直厅而历布政司，如王兴宗者。臣请略仿此意，间超擢一二，以鼓其志。如此则其斥幽也觐典之外，又施于不测；其陟明也循资之外，又加于非常，清时盛治，裨益不小。”从之。
〈按：迩来专重甲科，而蔑视佐贰。甲科出身者，以其扶植之众，纵恣贪淫十常五六，而抚按惜之，举者多，劾者少，吏部因之，益长桀傲。佐贰之官，自揣不能上进，即有奇绩辄为所掩，以故吏治无一称良，而蒸黎受困。严讷间行此例，则凡卑薄者必思所以自奋，以冀超擢矣，孰肯甘为人下乎？此诚得太祖之家法，而近世掌铨衡者多未喻也。〉
丙辰，赐贡士范应期等三百九十四人进士及第、出身有差。是科所得周子义、詹仰庇、陈文烛、傅孟春。
辛酉，御史林润逮严世蕃、罗龙文至京。上令“从公鞫讯，具以实闻。”
于是黄光昇等复勘，言：“其交通倭虏，潜谋叛逆，具有显证。请正典刑，以泄天下之愤。”得旨：“世蕃、罗龙文即时处斩，所盗用有金银财货，令按臣尽数追没入官。”
按，史臣曰：“世蕃一凶罔竖子耳，浊乱朝政，本其父嵩得政日久，盗弄威福。乃至罄国帑、竭民膏而不足以满其溪壑；塞公道、悖天常而无所用其忌惮。即其罪状，宜坐奸党之条，岂谓无可杀之罪哉？乃润疏指为谋逆，法司拟以谋叛，悉非正法也。”噫，谋逆、谋叛事之有无不可知，而奸党正律则无所辞。虽然不如是则不得即时处斩，而快天下人心之万一也。
四月庚辰，[9]敕吏部尚书严讷、礼部尚书李春芳，俱入内阁，同元辅徐阶办事。
壬午，建极殿大学士袁炜卒。
炜，慈谿人。以撰玄文甚称上意。自是眷遇日隆，前后恩赐，廷中鲜有其比。卒，谥文荣。
六月丙戌，吏部奏：“封赠之典，朝廷所以示激劝也。今外官方面以下，必限以三荐。但南北畿辅，地近而御史差多，各省止有抚按，间有巡盐御史，其遐远者必二三年而后代，若拘限例，似非均平之道。请自今中差御史并总督提荐，仍限三次之上，系巡抚、巡按荐举者，勿拘次数，查访治行佥同，即与题请，庶疏远共霑恩泽。”诏可。
八月庚午，[10]南京吏部尚书王用宾、守制大学士李本、礼部尚书为民董份、吏部侍郎致仕茅瓒， [11]各献颂祝万寿圣节，总督尚书闲住胡宗宪进秘法十四种，俱留览。
十月甲子，先八月中，虏酋黄台吉率轻骑自宣府洗马林突入捋禾，三五散掠，把总江汝栋以锐卒二百人按伏堡中，不知其为黄台吉也，出而搏之，黄酋骤骑直前，我兵奋挺击之坠马，几为所获，部众致死夺去，我兵得其盔刀，而众自是惧，不敢犯边者数年。事闻，诏“陞汝栋二级，赏银十两。”
十一月戊申，奉安睿宗献皇帝、慈孝献皇后神主于玉芝宫。
十二月乙酉，[12]顺天府学翟汝忠言：“臣父銮，历任少傅、谨身殿大学士，晚年获罪，骸骨稿居。臣先乞恩，准复大学士矣。愿赐恤典如杨一清、唐龙例。”
下礼部议，“銮奉职克慎，居宠不骄，且讲筵、直赞、撰述之功，俱宜追录。”诏赐葬祭，谥文懿。
嘉靖四十五年丙寅春正月己亥，金星昼见。
戊申，大风扬尘，四塞。
上谕辅臣曰：“今日风色甚异，宜传示本兵，预防兵火。”
兵科都给事中邢守庭因疏陈边备：“一蓟镇总督、监司，纵士卒暴横，宜禁戢之；一天城迤北，虏不时入犯，辄取利去，宜谨备之；一边将畏虏而不畏法，无肯决一死战者，宜申斥之。”上以言示兵部，令如议整理。
二月癸亥，户部主事海瑞上疏，[13]其略曰：“陛下锐精未久，妄念随之，谓长生可得，一意玄修，竭民膏脂，侈兴土木。二十馀年不视朝，纲纪弛矣；数行推广事例，名爵滥矣。二王不相见，人以为薄于父子；以猜疑诽谤戮辱臣下，人以为薄于君臣，乐西苑而不及宫，人以为薄于夫妇。天下吏贪将弱，民不聊生，十馀年矣。
今日所赖以匡救而归之正者，诸臣责也。乃焚修斋醮，相率进香，天桃天药，相率表贺。兴宫室，则工部竭力经营；取香宝，则户部差求四出。陛下误举，诸臣误顺，无一人正言，谀之甚也。
陛下之误，大端在修醮。修醮，所以求长生也。自古尧、舜、禹、汤、文、武，未有能久于世者，亦未见汉唐、宋方士有存至今日者。陶仲文，陛下以师呼之，今既死矣。至于天赐仙桃药丸，怪诞尤甚。此左右奸人肆其欺侮也。
使陛下诚知玄修无益，翻然悔悟，日视正朝，与宰辅、言官讲求天下利害，洗数十年君道之误，置其身于尧、舜、禹、汤、文、武之上，一节省，一振作，持大纲，稽治要而责成焉。此恭己无为之道也。若区区于服食超举之说，而庶几一遇之，其可得乎？惟陛下留神省察。”
按，史臣曰：“瑞，言谠而意忠，非故欲批逆鳞以沽直者。上初览之，怒甚，抵其章于地，已复取置御案，日再三读之，为感动叹息，留中数月馀。会上有疾烦闷，送锦衣卫追究，已而法司拟大辟，上竟留中不下。盖圣意渊矣。”噫，英明如世庙，盖可驱其惑而反之正者。顾内如严嵩，外如胡宗宪，日以将顺蛊惑，仙桃、芝草、白鹿、白兔，献无虚日，奈之何哉？使有海瑞者十馀人，以司谏垣，则感动叹息蚤矣。及读末年遗诏，乃云：“祇缘多病，过求长生，既违成宪，亦负初心。”未必非瑞之言有以启之也。今皇上思其忠，而欲大用之，乃当事者竟置之留都，且为小人所诋毁，罪盖有所归矣。
甲戌，纂修承天大志成。
乙亥，褫原任通政吕希周、御史严杰、副使茅坤、知府潘仲骖冠带，黜为民。
希周等，皆嘉湖人，罢官家居，横甚，仲骖尤淫纵。乡人告之，巡按庞尚鹏行部至其地，廉得诸人不法状，悉收捕家人子弟置之法。乃上言：“仲骖等，既解位失势，与齐民等，而犹敢肆虐里中，此徒挟冠带为重，得以出入公庭，故细民莫敢谁何耳。非痛裁抑之，恐为一方之害无已。”吏部覆议，故褫之。
庚辰，[14] 上谕徐阶，欲南幸承天，拜亲陵，取药服气。阶奏：“圣躬既久未平，正宜加意就摄，若复远涉长途，不惟失崇护之道，亦非所以上慰二圣之心。所用药品，只须谕抚按进取为便。”上曰：“试一行之，我必万康。”阶曰：“臣不敢仰赞者，一为圣躬计，二为国家计。皇上自度精力何如？彼时岂禁长途劳顿，圣躬天佑，奚待远行而后万康也？己亥之前，边境无事，彼时尚命大臣行边。今边境多虞，根本空匮，万一狡逆窃发，圣驾在外，能无惊扰。毋致轻举，以贻后悔。”由是乃罢南幸之议，犹时念郢中不置云。
三月己未，命吏部尚书郭朴兼武英殿大学士，礼部尚书高拱兼文渊阁大学士，同入内阁办事。改李春芳为吏部尚书。
辛酉，先是工部尚书朱衡定计开沂山一带新河，筑堤于吕孟等河，以防溃决。河道都御史潘季驯独以为不如濬留城故道，由是与衡有隙。衡持前议益坚，身自督工，吏卒不用命者以重法绳之，浮议藉藉。工科给事中郑信之上疏言状，工部请遣官勘视，于是遣给事中何起鸣往勘。起鸣勘还，上言：“往时都御史盛应期开新河，垂成而废，至今惜之。今黄河异常，尚可不为通变之谋哉？故臣断以为开新河便，宜如衡言。”工都会廷臣议，俱合。上意遂决，令其不得苟且完事。
四月丁卯，兵科给事中周世选条陈五事：
一言“国初夏原吉以重臣治水，江南功施至今。自是以后，文移往来，塞责而已。臣观震泽暴涨，潮沙壅塞，浸为东南大患。亟令修治陂塘，举行原吉故事，庶根本要地可以无虞。”
二言“逋赋之弊，起于粮额不均，奸人包占，与巨家贵族投靠、优免、影射、诡寄者多。宜令有司定为乡宦优免之则，不得滥免，凡本色起存之粮，未完百石以上者抚按究问，五百石以上者具奏以闻。粮长收头一切利弊咸汰除之。”
三言“南北将帅多夤缘通贿者，如京营游击韩济文、延绥总兵赵奇，一则遣家人何君表投千金于权门，以求美迁，一则假托公差，挟金入都城，以图大柄。宜严治之。”
四言“各省巡抚有司不行久任，视官如传舍，然事多隐匿，如川、湖、闽、广间，群盗纷纷，不即捕灭，宜坐姑息养乱之罪。”
五言“徽、宁矿贼尚炽，而泰州史家庄盐徒复起。此江淮咽喉也，乞令守臣剿平，仍通行天下，各举保甲之法，约束齐民，以消祸本。”疏入，诏可。
乙酉，礼部员外郎李鏸，[15]以贺表有脱误字，吏科给事中辛自修因言：“人臣祗慎而后朝廷之统体尊，迩来题奏章疏竞为缛艳，不惟九重清览难于遍详，而事体处分反以文晦，甚者以鄙亵丑秽之语载之牍中，尤非对君之体。乞敕礼部，一应章奏须言简事核，务持大体，如违，听该科参治。”上深然之。
〈按：辞尚体要，不取繁琐，况臣子对君，尤宜祗慎。尝读洪、永奏疏，不数言而其事核，其见确，凿凿可施诸行。乃嘉靖以来，支漫浸淫，不惟举业滥觞，而奏疏亦成虚语。辛自修既详议其体，至万历年间，左都御史吴时来复申疏之，至今馀弊尚存，辄取粉饰之词，以尘圣明之览，而求其有经济谋猷者，百无一二。盖由科甲之辈，沿袭时套，而世故疏阔，不得不假此以塞责，即该科已种其弊，又何参焉？合无摘取国初章奏，颁行以作程度，仍限字如举业正式，其或少挽乎！〉
五月辛卯朔，木星逆行，留守太薇垣，左执法。
戊申，时四方多盗，给事中曹当勉请令 [16]“郡县各修武备，举行保甲之法，督捕盗贼。”又言： [17]“然逐捕虽严，而教之无素，欲其毋为奸邪，不可得也。闻古者，民间各立乡约，择齿德并茂者为之长，期会约束，明示劝惩，故其民重犯法而妖乱不兴，此在今日犹宜亟讲。”上允行。
七月癸丑，吏、户二部覆科臣魏时亮本，言：“近年部院台省之题覆非不谆切，而抚按藩臬之奉行则多未至，如赃吏追赃一事，奉明旨督责至严也，乃三四年间未有一奏报者，玩法旷职，莫此为甚。臣请以本部奉旨未经奏缴者，一移咨都察院，严行催督，毋得仍前延迟，自取罪咎。”得旨：“各部限半月内开送都察院，类查奏闻。”
八月己卯，先是广东贼首李文彪，与江南贼首谢允樟、赖清规，自三十五、六年间相与结党构乱，号为“三巢”，时时劫掠。近巢郡邑居民，前后具奏请剿无虑数十疏，以倭患方棘，故不暇及。至是文彪死，其子珍与谢、赖二贼势益昌炽，每分道四出，攻城略邑，众且数万。于是南赣提督吴百朋决意讨之，乃上疏，请“专付以讨贼之任，不效则治臣之罪。”上从之。
九月己酉，诏顺天抚按官，“严禁僧尼戒坛说法，仍令厂卫、巡城御史通查京城内外僧寺，[18]如有仍前受戒寄寓者，收捕下狱。四方游僧，悉听所在有司递回原籍当差。”
时白莲教盛行，御史鲍承荫以妖、盗本为一途，恐挟邪鼓众，酿成大患，遂令禁之。
庚戌，工科都给事中王元春，以新河未通，劾尚书朱衡，言：“何起鸣初主新河之议，至是亦自变其说。”而衡以新河工成告，于是群嚣寂然。令衡会同季驯悉心料理，以图永久。
十月癸酉，南京兵部尚书李遂卒。
遂，丰城人。姿貌魁伟，博学有才谞，尤长于用兵，沉机秘结，往往出人意表，故能随试辄效。当其提督操江，会庚戌虏变，召赴阙，至则失严嵩意，罢废家居。用荐起提督淮扬军务，平庙湾倭寇，进南京兵部右侍郎。适振武兵变，遂指挥镇定，嗣事者控制失宜，诸叛卒乃益惊悍无状，比遂往典留枢，即寂然就羁焉。盖戡乱之略如此。卒，赠太子少保，赐葬祭如例。
己卯，吏部尚书胡松卒。
松，滁州人。洁己好修，富于经术，容貌俨然，望之者知为正人庄士，其蕴藉春容，不为岸异，而皭然不污于俗，有大雅风焉。其任吏部，以振淹滞破资格为己任，诸司事皆躬亲综理，竟以积劳致疾，卒于官。赠太子少保，谥庄肃。
辛巳，户部司务何以尚，请宽宥建言主事海瑞。上大怒，下镇抚司狱，用刑禁锢。因命出给事中沈束于狱，发为民。
按，史臣谓：“何以尚揣知上无重罪海瑞意，故欲沽之以为名。然疏中自叙购买龙涎香以供上用，是欲以诡道希合，为自解之地也。惟圣明深烛其奸，故重谴之如此。”噫，邪正不并立，如以海瑞为直而欲宽宥之耶，则不宜及玄修之事；如以购香为是而欲逢迎之耶，则不宜及海瑞之言。况瑞以玄修为谏诤，而以尚乃与之相反。无惑乎？自取厥咎也。
癸未，改兵部尚书杨博为吏部尚书。上谓徐阶，欲以高耀代，阶以为非，乃诏廷推，竟用博。
闰十月乙未，原任兵部尚书许论卒。
论，灵宝人。博学强记。尝著九边图论，[19]其简较虏情，综划戎务，凿凿多石画。比庚戌虏变，起家受兵寄，出入中外十馀年，未尝任他职。然值严氏当国，论已老，自顾念重，又不能解去，乃委身严氏，贿遗狼籍。其典本兵，听世蕃画诺，故其晚节殊为清议所不满云。后至隆庆改元，始复官，赐葬祭。
甲辰，先是，工科都给事中赵格劾徽州知府何东序酷虐，诏赴部听调。至是巡按宋𫄸亟称其贤，且言：“东序不畏疆御，为奸锋所中，如此不雪，是使节士吞声也。宜留东序供职。”
疏入，吏部覆：“𫄸言是，量调东序，仍不次超擢，以为任事任怨者劝。”
〈按：自昔风闻言事，未必皆得其真。而按臣亲临地方，其有差缪者鲜矣。何东序守徽州，刚毅有执，不畏强御，则强御中伤，信有之者赵格，欲劾其人，必廉其果酷虐，然后可加以酷虐之罪，罪正直之官，岂不冤哉？幸而宋𫄸为之雪白，吏部覆是宋𫄸，且欲不次超擢，以为任事任怨者劝。是时，杨博为吏部，故精明果断如此。后宋𫄸万历中亦为吏部，执法秉公，皇上方向用之，而乃骤卒于官，使其卓越之见不得尽究厥施也。可慨夫！〉
十一月壬午，总理河道潘季驯以忧去。
吏部言：“治河尚书朱衡，心计精明，足当大任。今河工业已有绪，宜即以河道事使衡兼之。”报可。
十二月庚子，上疾甚，还大内，[20]午时崩于乾清宫。
是日，徐阶等启请裕王入主丧事。
辛丑，颁遗诏。诏曰：“朕以藩王入继大统，获奉宗庙四十五年，深惟享国长久，累朝未有，乃兹弗起，夫复何憾？但朕念切惓惓，惟敬天勤民是务。祇缘多病，过求长生，遂致奸人乘机诳惑，祷祀日举，土木岁兴，郊庙之祀不亲，朝讲之仪久废，既违成宪，亦负初心。迩者，天启朕衷，方图改辙，而遽婴疢疾，每一追思，益增愧感。盖愆成美端仗后贤，丧礼依旧制。自即位至今，建言诸臣，存者召用，殁者恤录。方士人等，查照情罪，各正刑章。诏告天下，咸使闻知。”
按，史臣曰：“世宗神功盛德不可缕指，大要以严驭吏，以宽治民，以经术为师，以法律为辅，以明作修内治，以安静饬边防。其于稽古考文之事尤为谨备，而皆发之孝思，本之敬一，故功成制定，华裔向风，中兴大业，视之列圣有光焉。享国四十馀年，追慕献皇、献后，如每遇时节、壬日忌辰，侍臣窃窥圣容惨怛，享献精虔，无不泣下者。晚年虽不御殿，而批决顾问日无停晷；虽深居渊默，而张弛操纵威柄不移。升遐一诏，艾悔尤深，真可谓不世出之主矣。”虽然周宣王云汉之侧身，常武之平淮，内有山甫，外有申伯，非不赫然称盛，然乐色而忘德，失礼而晏起，不籍千亩，南国丧师，料太原，杀杜伯，以致虢公谏不听，山甫谏又不听，所以中兴之美未尽焉。我世宗土木繁兴，方士斋醮，戮大臣，系谏官，南倭北虏，征剿不绝，大约皆严嵩父子溷浊朝政，而惑乱其心也。卒之副托得人，徐阶干蛊，末年艾怨胜于周宣，岂有得于敬一之功，故终成风雷之益与。
穆宗庄皇帝即位。
嘉靖四十五年十二月壬子，释户部主事海瑞于狱。
上在潜邸，素闻其剀直，故亟释之，士论称庆。
隆庆元年春正月丁巳朔。
庚申，升大理寺左少卿邹应龙为太仆寺卿。
辛酉，吏科都给事中胡应嘉等言：[21]“祖宗朝，军国大事皆天子躬临臣下处断。愿每日朝罢，必御文华殿，令三四辅臣不时进见，凡兴革用舍大政，咸与面计裁决，事属六部，则召对诸卿，义当疑难，则顾问诸臣，庶神智不劳，而聪明日扩矣。又考前代宰相入阁议事，必使谏官随入，而国朝之制，令六科轮班于殿廷左右纪录圣旨，盖亦前代遗意。乞恢弘旧典，此后接见大臣，必命科道更番随入，凡有奏事不忠者，听其面折是非，或退而参论。”上是其言。
壬戌，[22]吏部奏：“先朝建言执事诸臣，如樊深、丘橓、杨思忠、尹相、魏良弼、李用敬、陈瓒、吴时来、[23]周怡、沈束、顾存仁、赵𨐈、张选、袁世荣、何惟柏、赵锦、张登高、黄正色、方新、张槚、凌儒、申仲、王时举、冯恩、徐学诗、周冕、张翀、董传策、刘世龙、唐枢、母德纯等，凡三十三人，宜遵遗诏录用。”报可。是日俱还原职，以次推用。
吏部又言：“诸臣中，以建言死者其等有三：戮死者为一等，应复职赠荫，厚加谕祭，若杨继盛、郭希颜、沈炼、[24]杨允绳，凡四人；其次廷杖死者，应复职赠荫，若杨最、王思、薛宗铠、[25]何光裕、裴绍、张原、浦𬭎、曾翀、叶经、周天佐、伍瑜、臧应奎、殷承叙，凡十三人；又次系狱、戍边、斥死牖下者，应复职赠官，若唐胄、李璋、丰熙、杨慎、杨名、王元正、罗洪先、徐文华、张翀、张侃、刘济、刘琦、马录、程启元、卢琼、陈让、桑乔、包节、王宗茂、余翔、方一桂、刘魁、余宽、黄待显、陶滋、相世芳、[26] 王与龄、章钥，凡二十八人。至于尚书熊浃谏止仙箕，御史杨爵弹击权幸，二臣虽罪止斥黜，然其忠义风节，世所共仰，又当与杖死者一体恤录。”上从其议。于是赠浃少保，仍赐祭九坛，谥恭肃。
〈按：世宗朝建言诸臣，忠义激烈，死者戍者多矣。当隆庆登极之初，追复官爵，加以荫赠，可使廉顽起懦，讵非一盛典乎？此固世宗遗诏之美，穆宗励世之心，而苟非辅臣徐阶主持于其间，恐未必如此速而遍也。甚哉，相道有关于君德哉！〉
癸亥，[27]吏部左侍郎陈以勤，上谨始十事：
一曰定志，谓“陛下方临御之初，窥伺百出，傥志不先定，且将上累聪明，下妨乎政事。惟愿坚持圣志，一意以求太平为主。此志既定，则凡声色、货财、逸游、便佞皆不足以惑之，盛德大业，皆从此出。此谨始第一义也。”
二曰保位，谓“古言保者，曰帝慎乃在位，曰予临兆民，澟乎若朽索之驭六马。愿陛下常以万几丛挫为虞，常以世道阽危为患。”
三曰畏天，谓“当深察天道甚迩，虽深宫燕闲，人所莫窥，而常若上帝鉴观，虽号令臣民，靡不如意，而常若严父谴诫。瑞应之来，修德以应之；灾异之见，引咎以回之。”
四曰法祖，谓“太祖肇造鸿图，成祖嗣承大烈，其垂训立法至宏远矣。愿陛下恭取祖训置之座右，守而勿失，仍敕中外诸臣，一切遵率如故。”
五曰爱民，谓“陛下自今宜省非正之敛，停不急之作，黜贪暴之吏，蠲烦苛之令，荡然与天下休息。而圣衷犹当念念在民，则久安长治之术无出此者。”
六曰崇俭，谓“太祖乘舆服御以铜代金；成祖所服衣袖至于敝垢。其意盖以尺帛、一钱皆出于百姓之膏血也。愿陞下躬行素约，自禁近始，悉从省约。凡宫中奇巧之玩，无名之赐，一切罢之。”
七曰揽权，谓“凡朝廷有大兴革，人材有大进退，悉与诸大臣参详可否，而陛下临以明断，亲自裁决，则威固于内，权重于外，而天下可运诸掌矣。”
八曰用人，谓“太祖尝言：‘用人之道，当知奸良。知良而不能用，知奸而不能去，则误国自此始。’愿陛下深味此言，于大小臣工，一一清心以照之，众正之途开，群枉之门塞，而大业成矣。”
九曰接下，谓“祖宗之朝，每每召见群臣，讲论治道，至大诰首篇，著君臣同游之训。愿视朝之后，即御便殿，召大臣亲自拟议。”
十曰听言，谓“祖宗时，军民凡有可言之事，许直至御前陈说。愿陛下大开言路，言之当者，显擢其人；其未当而或过讦直者，亦涵容而不罪。夫言者，上逆龙鳞而犯忌讳，下结仇怨而取祸患，亦何所利？其心盖忠于国也。愿谅其心，使皆得尽言无隐。”
疏入，上答曰：“览奏，忠爱恳至，朕已具悉。”
丁卯，赐百官上元节假十日，诸司仍奏事。自是岁以为常。
禁民间放灯。
起用南京礼部尚书葛守礼，户部右侍郎赵贞吉，都察院右副都御史林云同，右佥都御史曹邦辅，布政司右布政锺卿，按察司副使曹金、金立敬、殷迈，佥事谢廷??茝等。复除吏科给事中周怡、礼科给事中沈束原职。
己巳，[28]方士王金等，诏下狱，论死。
丁丑，[29]刑部侍郎鄢懋卿有罪，发邀卫充军。
诏：“削夺故真人邵元节、陶仲文官爵及诰命，毁卧碑牌坊，籍其田宅。”
戊寅，[30]命彻西苑内大高玄殿、围明等阁、玉熙等官及诸亭台扁额。 [31]
初议尽毁修建斋醮宫殿，礼部惜其材费，请止去扁额。从之。
辛巳，[32]初，胡应嘉在先朝论学士高拱，欲中以危法，拱颇衔之。及吏部考察庶官，应嘉谓尚书杨博，曲为覆庇，以私愤谪给事中郑钦、御史胡维新，上疏劾博考察不公状。大学士徐阶、郭朴与拱谓：“应嘉党护同官，挟私妄奏，拟旨黜之。”于是给事中欧阳一敬因论救应嘉，语侵拱，谓“应嘉前疏，臣实与谋。臣才识又不及应嘉远甚，若黜应嘉，不若黜臣。”章下所司。
是日，给事中辛自修、御史陈联芳，俱交章论救。阶夺于众论，亦自悔处应嘉为过，乃改拟应嘉调用，而拱又疑一敬之疏，谓阶主之。两人之隙深矣。
壬午，升兵部主事海瑞为尚宝司司丞。
二月壬辰，赠刑部尚书郑晓为太子少保，谥端简。
乙未，册妃陈氏为皇后。
甲辰，清明节，上亲祭肃皇帝几筵。
加谥元妃李氏为孝懿皇后。[33]
乙巳，罢玉芝宫岁时享祀，日供膳如旧。
三月甲子，[34]吏科给事中王治，上四事：一议宗庙之礼，以隆圣孝；二议朝讲之礼，以图治安；三议亲辅之礼，以成德业；四议燕居之礼，以澄化原。谓：“先帝追崇献皇，大备尊称，诚万世不刊之典。至入庙称宗一事，在今日犹当议者。盖献皇虽贵为天子之父，实未尝南面临天下，而今乃与祖宗诸帝并列，虽亲为武宗之叔父，然尝北面事武宗，而乃设位于武宗之右，揆之古典，终为未合。故先帝于献皇祔庙之后，世庙之享犹不忘设。是先帝之心亦有未安者。臣以为献皇祔太庙，千载后不免递迁；若祀专世庙，则亿万世不改。乞敕廷臣详议，以求至当，以光先帝大孝。”[35]末谓：“人主深居禁掖，隔远外庭，左右便佞，窥伺百出，或以宴饮声乐，或以游戏骑射，使人主接之不以时，用之不以礼。近则损敝精神，疾病之所由生；久则妨累政事，危乱之所自起，不可不慎也。比者谓陛下宫中燕闲举动，有非谅阴所宜，窃意圣明必无此事，然臣子防微杜渐，不敢不言。伏望调摄服御，省减嗜欲，一切禁止。”章下所司。
〈按：王治四议，皆当时急务，而朝讲、亲辅，犹人所能言。至宗庙之礼，所以正往日之非；燕居之礼，所以免方来之祸，犹穆宗所最要者。入庙称宗，以臣子而僭居君父之列，献皇何安？谅阴宴乐，以哀苦而为逸豫之图，孝思安在？兴言至是，其关系庙祀、君身盖不浅鲜矣。〉
壬申，[36]世宗肃皇帝梓宫及孝洁肃皇后、孝恪皇太后梓宫俱至永陵献殿奉安，葬永陵。
庚辰，[37]大学士徐阶，请经筵讲学，命候敕行。
甲申，谕修世皇帝实录。
乙酉，诏：“赠刑部左侍郎刘玉为刑部尚书，谥端毅。”
初，玉以大狱罢，士论冤之，至是以恩恤录。
四月庚子，重录永乐大典成。
丙午，进鲜船骚扰地方，及太常寺给散牲价一切宿弊；承天府香米等物，及外夷珍禽异兽，诏停止，不许进献。
礼部尚书高仪，请“皇上每日朝罢，即入文华殿，不时召见大臣。即将览过题奏，凡一切大政令当斟酌详议者，时赐清问。内阁辅臣即拟可否，加以睿断。科道官每次各轮二员，许公同评正。”上报可，然其事竟寝不行。
甲寅，追赠王守仁为新建侯，[38] 谥文成；周尚文为太傅，谥武襄；蒋冕为少师，谥文定；乔宇为少傅，谥庄简；汪俊为少保，谥文庄；吕柟为礼部尚书，谥文简；石?为少保，昔谥文隐，今改文介。追夺尚书顾可学、徐可成，侍郎朱隆禧、郭文英赠谥、诰命。
五月辛酉，谕礼部：“朕将以十二日出幸旧邸。”礼部尚书高仪，以巡幸无名，恐开逸游之端，疏请停罢。科道何起鸣、王好问，亦各疏谏。不从。
诏：“复故大学士杨廷和，尚书王廷相、梁材，侍郎江晓、程文德、曾铣、杨守谦、商大节、张汉，副都孙继鲁原职。”
乙丑，[39]礼部请举幸学之典。从之。
甲戌，御史齐康，以高拱屡被论劾，意徐阶主之，乃疏论阶专权蠧国状。复以先帝建储，阶执不可诬之，并劾李春芳声势相倚。有旨，切责康妄言。于是科道陈瓒、欧阳一敬、凌儒、张价等，交章劾康为拱门生，听其旨授，宜置之法。而大理寺丞海瑞言：“阶自执政以来，忧勤国事，休休有容，有足多者。而康乃甘心鹰犬，搏噬善类，其罪又浮于拱。”上纳之，降二级，调外任。
六月丁未，先是礼科给事中赵𨐈、御史周弘祖，请以故礼部侍郎薛瑄从祀孔庭，耿定向亦请王守仁从祀。下礼部议。部以“薛瑄相去百年，舆论共服；王守仁世代稍近，犹恐众论不一。宜会官集议，以俟圣断。”上是之。
戊申，[40]赐杨廷和谥文忠，廷相谥肃敏，材谥端肃，铣谥襄愍，守谦谥恪愍，大节谥端愍，继鲁谥清愍。
己酉，[41]赐林俊谥贞肃，吴廷举谥清惠。
七月辛酉，金星昼见。
荫杨继盛子应尾为国子生。
丙寅，赠罗洪先谥文恭；杨继盛谥忠愍。
八月癸未朔，上幸太学，释奠于先师。
甲申，[42]赠彭泽为少保，谥襄毅；何孟春为礼部尚书，谥文简；杨最为副都，谥忠节。
丙戌，原任山东副使王世贞，上书讼父冤。诏复忬原职。
丁亥，遣武英殿大学士陈以勤祭先师孔子。
癸巳，上初御文华殿日讲。
甲午，经筵开讲。
己亥，皇子千秋节，上御皇极门，文武群臣致词称贺。
癸卯， [43]兵科给事中吴时来言：“两广总督谭纶，总兵俞大猷、戚继光，皆知兵。宜召来使专督练边兵，以省诸镇征调之扰。”兵部覆言：“大猷才宜于南，往者尝一试于北不效，且老矣。纶与继光，惟上所用。”上然之，令召纶入京。
辛丑，[44]裁革内府各监、局官匠，计六百六十二员，其有逃亡者，仍令虚其数。
乙巳，先是，吏部议恤先朝言事诸臣，以光禄寺少卿马从谦及申良名上，上怒不许。部复引例奏，亦报罢。盖从谦以劾中官杜泰得死，而部臣首议恤录，故中官挠之。于是吏科都给事中王治、御史庞尚鹏，各上疏缘部例力争。上以从谦所犯，比子骂父例，终不允。惟赠申良为太常少卿，张达、常泰、周𫓧俱光禄少卿。
戊申，上欲亲诣天寿山，行秋祭礼。徐阶以“累朝旧制，祭礼惟太庙亲奉，其山陵皆止遣官，重社稷也。及今东、西二虏，日夕窥伺，蓟、辽、宣、大，警报屡闻。皇上顾欲冒危而往，窃意祖宗在天之灵，亦不乐有此行也。”上不允。阶复极言，上不悦。阶复言：“天寿山之后，即黄花镇。黄花镇之外，即虏地。今据边将报称，东虏土蛮等欲犯喜峰口，西虏把都儿等欲犯古北口，此系岂轻小者，臣等计度利害，实不敢以国家之事轻试于危险。”上悟乃止。
九月丙辰，先是，上命太监吕用、高相坐团营。兵部尚书郭干言：“官有定员，不用内侍。”上仍命草敕赐之。
至是，礼科给事中欧阳一敬、孙枝，御史韩君恩等各上疏，言：“团营裁革已久，亦无可坐，乞追寝前命。”上以示阶，阶等言：“太祖时原无团营，团营之设，起于景泰间，至嘉靖二十九年已蒙先帝裁革。言官仰望皇上远尊太祖之初制，近守先帝之定制，似应俯从。”上不悦，因诏阶等，“何故不奉诏？”阶曰：“内臣坐营，若据见在之制，则已无营可坐。若必欲用内臣，则须将先帝定制尽行更变，不惟臣等不敢，切恐圣心亦有所未安者。”上纳其言，遂命罢之。
〈按：山陵之幸，盘游之渐也；团营之坐，侵权之渐也。苟非辅臣力争，即科道章疏无由行矣。乃徐阶至再至三，终始不易。惧之以虏，以危其心，则宗社安；稽之以制，以正其志，则奸谋寝。天下军民默受其赐，而彼中人导谀专恣之习，亦少沮矣。〉
乙丑，户部尚书马森奏：“太仓银库，岁入仅二百一万有奇，岁支在京俸禄粮草一百三十五万有奇，边饷二百三十六万有奇。各省常赋诸边民运，今年诏蠲其半。以出入较之，共少三百九十五万有奇。昔谓：‘国无三年之蓄，国非其国。’今查京、通二仓之粟七百馀万石，以各卫官军月粮计之，仅支二年。岁漕四百万石，内除拨蓟镇穵运班军行粮外，实入二仓者三百四十九万，逋负漂流，岁更不下二十馀万石，改折凑补，别用不与焉。欲为三年之蓄不可得，况六年、九年乎？因条上目前所急奏之。”上令诸司，各实心经理，樽节以济国用。
甲戌，大学士郭朴乞致仕，许之。
十月甲申，夜，金星入南斗。
乙酉，上日讲毕，问徐阶等以石州陷，故谕令选将调兵，加意防守。
于是兵科给事中魏时亮上言：“陛下忧及虏寇，而日讲后又问辅臣以石州事，仰见加意勤政。愿益推此心，远法帝王无怠无荒，近法孝皇召问大臣，则虏患不足平矣。”
吴时来亦言：“圣情留意边防，更望召吏、兵、户部，问以督抚得人若何，钱粮接济若何，防守定计若何，庶令当事臣工人人惕厉。”上皆嘉纳之。
丁亥，以天气渐寒，命辍经筵、日讲。徐阶疏言：“先朝停免经筵、日讲，各有故事。弘治元年，于十二月二十五日始停日讲；嘉靖元年，于十一月二十五日始停日讲。今天道尚未严寒，视前日期则为太早，宜以圣学为重，祖宗为法。”有旨，报罢。
辛巳，工科给事中冯成能言：“臣从新河来、[45]相度南北地势，可虑者有三：一、新河自南阳而下，至鲇鱼口与三河口，地形俱高，水以平流积滞之故，漫溢四野，致夺树艺之地。又诸闸半就淹没，而长堤崩溃未已。此上流之患可虑者也。二、三河汇万流以西注，既湍悍难制，而其下达新河，犹高屋建瓴，冲突弥甚。故泥沙填壅之区，涝测惧冲，旱则惧浅。此中流之患可虑者也。三、夏村以南诸闸，水势高下相悬，几及于丈。启闭之节，畜泄为难。此下流之患可虑者也。以上三患，皆由三河地既居高，水复平流，虽目前告成，宜逆为未然之备。”上以其疏示尚书朱衡，令熟计以闻。
乙未，召戚继光入京协理戎政，令蓟辽总督刘筹回籍听勘。
庚子，赐原任兵部尚书翁万达谥襄敏，兵部左侍郎陶谐谥庄敏，吏部左侍郎董玘谥文简。
辛丑，[46]先是嘉靖中，锦衣经历沈炼，以上疏请诛严嵩，谪保安州为民。嵩与世蕃深衔之。会杨顺总督宣大，嵩属顺使杀炼。适虏犯大同，顺妄杀被掳者冒报首功，炼为诗刺之，有“白草黄沙风雨夜，冤魂多少觅头颅”之句。顺恨之，遂与巡按路楷诬以交通妖贼，竟坐炼死，士论冤之。后严氏败，炼寻以遗诏获恤。至是，吏科给事中陈瓒，追论侵匿赈银及边储银七千两，赂楷共杀炼。链子襄，亦为父讼冤，乃命逮顺及楷杂治，坐交结近侍律斩。
十一月辛酉，徐阶集议防虏之策。上是之，命各边着实举行。
癸亥，冬至，上亲祀上帝于圜丘，奉皇祖配。祀毕，上御皇极殿，百官行庆成礼。
〈按：嘉靖中，亲郊之典久缺不讲。穆宗嗣服，乃命祠官稽旧章，具上其事。既亲诣南郊以视牲矣，而复日遣大臣轮视，行庆成礼。盖一时复古，真大快人心哉！〉
十二月乙丑，兵科都给事中王治言：“故礼部侍郎何塘，礼学纯臣，宜加美谥。原任大学士夏言所论复套事，未为失策，其视曾铣，均属无辜，宜与雪宥。大理寺卿朱廷立、邢部侍郎傅潮锻炼夏言、曾铣之狱，宜追夺元职。”诏“赐塘谥文定，潮与廷立俱追夺本职。”
甲午，辰刻，有流星如盏大，青白色，自中天东行，尾迹有光，长二丈馀。
赠故户部尚书、太子太保徐问谥庄裕。
问，武进人。清标绝俗，居官四十一年，无所染乡党。问与唐顺之相友善，人化之不敢有侈靡事，风俗大醇，自没后遂无忌惮矣。前有祭葬无谥，此乃补之，其激励世教者不迹远乎？
戊戌，上谕户部，查内库、太仓粮银数。
尚书马森查上，复言：“今日催征急矣，搜括穷矣，事例开矣，四方之民力竭矣，各处之库藏空矣。臣愚以为生财不若节财，多取不如俭用。恭惟皇上止土木之工，罢珍宝之市，损无益之费，损不急之官，天下固已喁喁然歌诵盛德，兹复稽帑藏出入大数，忧深虑远之心更出寻常万万。书曰：‘慎乃俭德，惟怀永图。’盖惧俭德之不终也。伏愿上计国储之匮乏，下恤民生之艰难，视银数之少若此，则百金之费必思所以惜之，视粮数之少若此，则九年之蓄必思何以致之。持守此心，终始不变，则共成恭俭之风，渐致殷富之盛矣。”
疏入，上曰：“帑藏之积，何乃缺乏至此？朕于一切用度十分减省，正供之外，未尝妄费分毫。尔等当悉心措置，以济国用。”
森复奏言：“祖宗旧制，一岁之入足以供一岁之用，边境固未尝求助于京师，京师亦不烦搜括于天下。后因边庭多事，支费渐烦，一变而有客兵之年例，再变而有主兵之年例，然其初止三、五十万耳，迩来渐增二百三十馀万，屯田日亏其七八，盐法日折其四五，小民日逋其二三，悉以年例补之。在各边则士马不加于昔，而所费几倍于先；在太仓则输纳不益于前，而所出几倍于旧。加以改元之诏已蠲其半，故今日缺乏视往岁尤甚焉。但今时诎计穷，宜乘此朝觐之期，广集众思，令陈所见，采酌施行。”报可。
己巳，[47]先是世宗朝，吏部尚书万镗，以谏进百花酒为赵文华诬奏褫职；右副都江潮，以勘问妖犯李福达、劾奏武定侯郭勋罢；御史郭弘化，谏采木采珠削籍；御史王时柯、郎中胡琏、主事余祯，并以议大礼廷杖，琏、祯杖死，时柯编伍。至是江西抚按任士凭、苏朝宗，奉遗诏疏名上之。俱复原职加赠。
隆庆二年戊辰春正月辛亥朔。
甲寅，金星昼见。
　
　　戊午，孟春享太庙。[48]）
先是上已命成国公朱希忠代行，礼官请上亲祭，不允。于是大学士徐阶等上疏言：“祭祀，国家大典；春祭，四时首禋。皇上必躬奉裸将，而后为孝为敬；祖宗列圣亦必得皇上之躬亲对越，而后来格来歆。且自宫至庙，其路不远，献奠有数，其礼不繁。夫以宗庙之重，虽劳且不当避，况非甚劳者乎！请圣明亲诣太庙行礼。”上乃从之。
壬戌，诏：“停正一真人名号，夺其印。止以裔孙张国祥为上清观提点，铸给提点印。”[49]
癸亥，礼部尚书高仪等，复上疏请立东宫，乃引宣德、弘治、成化间册立皇子皆二龄、六龄事例为据。言：[50]“今皇上笃生元嗣，已逾六龄，乞早逮豫养。”疏入，上乃许之，命择日具仪以闻。
己卯，户科给事中石星言：“陛下入春以来，天颜渐癯，视朝渐稀，章奏顿阁，逸游屡肆。”因条上六事：
一曰养圣躬。“养之之道，以节饮食、寡嗜欲为要。陛下为鳌山之乐，则必纵长夜之饮，则必耽声色之欲，万一起居失调，圣躬亏损，悔将安及。”
二曰讲圣学。“经筵一事，虽累经言官请行，未见俞允。伏乞及时举行，使圣学日就光明。”
三曰勤视朝。“自正月以来，稍倦于勤，若或有奸谀之徒迎合圣意，以先朝二十馀年不出宫闱天下宴然，欲陛下效尤，则大不可。盖先帝虽不视朝，然大阿独持，迨宾天之诏，则曰‘朝讲之仪久废，则亦追悔之矣。’陛下若不加勤励，何以保厥有终？伏愿日出视朝，以周知民隐，总理万几。”
四曰速俞允。“陛下降旨，有允不允。不允者固未审何如，而允者亦违常期。是岂愚言拙计不当圣心耶？抑左右内臣抑遏章奏不使达于圣听耶？臣尝因而数之，事有关于圣躬者，则留中不下；事有关于内臣者，则稽迟不允，甚或有以此得罪者。且寻常章奏稍缓可也，乃若虏报军机，稍涉迟缓，为祸不浅。臣愿不时进览。
五曰广听纳。“陛下求谏未几，而少卿周怡，即以言触忌讳，出之外任；给事中陆凤仪，以偶遗圣旨，怒而黜之为民。诚使二臣俾践旧职，则忠言至计日陈于前。”
六曰察谗谮。“方今公道昭明，谗说颇息，间有一二内臣，专作威福，肆为无忌。言或过于直，则曰此人欺陛下；或过于激，则曰此人慢陛下。惟愿深察其奸，于凡谮毁之言，悉置不行，则保全善类，而天下至明必归陛下矣。”
疏入，上怒，以为恶言讪上无礼，命廷杖六十，黜为民。
〈按：自内臣吕用、高相谋坐团营，而徐阶再三进谏，后寥寥无闻矣。石星此疏，一则曰内臣抑遏章奏，不使达于圣听；二则曰内臣专作威福，谗谮行于谠直。触其所忌，而犯其所必斥，则其廷杖为民也宜矣。然忠言昭灼，公道复明，则其摄阉竖而扶纲常者，讵不伟哉！〉
庚辰，[51]命吏部右侍郎兼翰林院学士林燫为日讲官，祭酒王希烈、编修王锡爵为经筵讲官。
兵部左侍郎鲍象贤，歙县人。廓达练事，多大略。历任三十年，所至有声。为湖广佥事，以获盗功陞兵备。巡抚陕西。越二年，巡抚云南，平夷那鉴之乱。为提督两广时，山海盗寇纵横出没， [52]则设方略剿捕斩获几二千级。以功荫一子为国子生，士论称之。卒，赠工部尚书，赐祭葬。
二月庚寅，[53]户部尚书马森、吏科都给事中王治、御史王友贤，各奏荐边才。
吏部上其议，因言：“五方之气虽别于因材，而百中之能难拘于器使。如往者辅臣杨一清，以南人用之陕西，尚书王骥，以北人用之云南，俱有声绩。宜勿论南、北资格，斟酌推用，务当其才。”上深然之。
庚子，赵贞吉以起废诏日侍讲读。时年六十馀岁，甚壮，议论侃侃，辅臣荐其可大用。上心属焉。及迁南京礼部尚书，以吏部右侍郎林燫代。一日，上手诏谕辅臣，调燫南京用，而召贞吉还，为讲官，添注詹事府，与尚书殷士儋协管府事。已而，士儋以府事让贞吉，不允。
三月丁巳，复故尚书毛伯温原职。[54]
辛酉，上御皇极殿，传制册立皇子为皇太子。
戊辰，赐贡士罗万化等四百二人进士及第、出身有差。
癸酉，上谕兵部，以是月二十六日幸南海子，止用京营官军护卫。
徐阶等言：“圣驾行幸，事体重大。上林苑海子，虽设自先朝，然止蓄养鹿兔而已。非如视学、耕籍，有关治理，不足以烦临视。且近日陵祀回銮未久，不宜复出，惟陛下即赐停止。”上不允。于是六部、科道官杨博、王治、郝杰，各上疏请罢游幸。皆报闻。
丙子，上幸南苑。
先是左右有言南海子之胜者，上欣然欲观。是日驾至，则荒莽沮湿，宫馆不治。上亦悔之，遽命还跸。
戊寅，京师地震。礼部尚书高仪等，请令百官修省，仍劝上“亲贤远奸，讲学勤政。以佚欲为深戒，以励精为远图，诎粉饰之虚文，崇交修之实政。”上是之。
四月，上令内承运库太监崔敏，以户部六万两银买金一万两进用。户部尚书马森言：“先帝时，买金二十，日积月累，仅能足数，不能足色，寻诏停止，以此金暂贮太仓。今欲于数日之内计满一万之数，臣知不能也。又祖宗时，御札皆司礼监传之阁臣，转示各部院，无司礼监径传者，更望陛下率由旧章，以示崇重命令之意。”得旨：“金且不必买，取见在金进用。”
〈按：采金之诏，出自先朝，而御史郭弘化谏之，遂令削籍；至末年，遗诏恤复言官，尚未几也。今太监崔敏，令户部买金进用，则径传御扎，轻用钱粮，体统坏而浪费多矣。尝读马森两疏，恐恐然忧时诎计穷，而欲节财俭用，何忧国忧民也！而崔敏复然，不有森言，安能停买乎？今既省商人买易之难，而且寝权竖侵渔之弊，贤哉森也，岂易得哉！〉
五月辛亥，蓟辽、保定总督谭纶上疏言：
“今之策虏者，皆曰乘障，曰设险，然计蓟辽十区之地，东西二千馀里，见卒不满十万，而老弱且半，又分隶于诸将之手，散布于二千馀里之间，虏以十馀万众攻我一面，众寡强弱，远不相侔， [55]欲虏势不张，不可得也。故议者亟请练兵，意亦虑此。
然臣以为游兵破虏，诚为制御长策，而行之有四难。虏之长技在骑，[56] 而我制之非车不可。顾虏入动十馀万，而吾即以车战不过三万；且此三万人，非有见伍，势不得不召募。召募之兵与尺籍之兵异，尺籍之兵无论老少强弱，饩廪丰给，优恤备至；召募之兵非强壮不选，既无素养之恩，及有疾病，又无归老之计，非稍优之，必不乐从。计三万人，宜各月给银一两五钱，岁费五十四万两。司农告匮，一难也。燕、赵之士，[57]虽多慷慨，自备胡以来，锐气尽矣。非募吴、越卒万二千人杂教之，事必无成，而时方疑其用之不可北，散之不可南。是以臣与继光不可信也。尚能任之专哉，二难也。燕、赵之人素骄，骤见军法，不无大骇。且去京师甚近，流言易生，徒令忠智之士掣肘，废功且酿他患，三难也。我兵素未当虏，战而胜之，虏不心服，能再破之，乃终身创矣。第虑忌嫉易生，不能戮力再举，奇祸或至，四难也。
臣熟思之，不如姑就蓟镇见兵，讲求战守之策，臣请各路选兵十枝，每枝务足三千人，可得兵三万人，列为三营，营分为三军，各加训练，专备御战，仍付戚继光以督理练兵官之职。每春秋雨防，三营之兵各移近边，臣与继光往来督励，务各负墙以战，遏之边外，此为上策。万一乘摢溃入，亦愿少逭罪诛，臣等决一死战，收桑榆之功，亦不失为中策。若先事不能御，后事不能战，掩取微功，苟图塞责，是谓无策。”
又言：“中国长技无如火器，欲练兵三万人，必得鸟铳手三千人为冲锋，而时加肄习，非迟之一年不可。今防秋期近，请选取浙兵三千人，以济一时之急，请上裁择。”
上从之。
戊午，追录故新建伯王守仁平宸濠功，令世袭伯爵。
己巳，[58]赐山西巡抚赵时春祭。
时春，平凉人。沉毅慷慨，敢于任事，两以建言革职。后巡抚山西，被劾去。隆庆元年，复荐起，未用，卒于家。时春习骑射，有将略，时重其才。至是王崇古请祭葬，特与祭一坛。
辛未，经筵日讲。
六月癸巳，[59]总督谭纶，条上分立三营事宜，言：“春秋两防之时，各屯要地。如永平有警，则遵化一营御之，三屯出二哨应之，密云出一哨应之；蓟州有警，则三屯一营御之，遵化出二哨应之，密云出一哨应之；密云有警，则密云一营御之，三屯出二哨应之，遵化出一哨应之。兵皆据墙为战，以拒虏不入为上功，其或一面失守，致虏溃入，则合三营之兵，并力奋击，务收全捷。”
又言：“蓟镇专用主兵，将以调罢客兵，今行之而未效者，任未专也。宜责臣纶与戚继光，使专其事，勿使巡按、巡关搀与其间，俟三年补练有成，然后遣官阅视。补得主兵二枝，即罢调客兵一枝，补得主兵一万，即罢调客兵五千，比之频年补练迄无成绩者，异矣。”疏入，报可。
七月壬子，御史马明谟，条陈四事：一严征赋之期，二核扣存之数，三重侵冒之爵，四复屯盐之旧。户部覆四事俱当，如议。其屯盐一事，谓：“屯盐之法，所以寝不如古者，盖祖宗朝边备振举，虏不敢入，开垦塞下，输纳盐粮，当时不藉内帑，而公私饶富。今诸边岁岁苦虏，塞下既无可耕之田，而盐商又无可籴之粟。当事者乃议发帑银、开馀盐以佐之，于是屯政迄不可覆，而盐引滋滞矣。夫京师天下根本，内帑国计所关，以天下供京师其势顺，以内帑供四方其势逆，此复屯盐之利，诚为永久之图也。近已专敕重臣，分理其事，宜申饬之，务底成绩。”得旨，依拟行。
乙卯，南京给事中张应治，以灾异频仍，条陈修弭七事：一勤政，二亲贤，三立信，四足兵食，五平盗贼，六复军储，七察幽枉。大要谓“天心仁爱，人君禳灾，不当专责臣下。”而前三议，劝上革内批，罢游幸，召还织造内臣，语甚切直。上意颇不怿。
丙辰，内使许义，坐挟刃赫人财。事发，中城御史李学道不俟参提，遂执而笞之。其党皆忿恨不平，是日朝罢，有内使百馀人，突出左掖门外，捽学道，奋挺殴之踣地，百官相顾错愕。上闻之大怒，命锦衣卫执内使十馀人至东上门，杖为首者一百，发烟瘴地面充军，馀各杖六十，发孝陵卫充军。学道亦以擅笞内使；不谙事体，调外任。
甲子，兵科左给事中张齐劾徐阶不职状。上以齐肆意诋诬，姑调外任用。
乙丑，徐阶疏辨，上令“即出视事，不必再辞。”
丙寅，大学士徐阶，再上疏乞休，上许之。其燕劳锡予之隆，一如杨廷和故事，称优隆云。[60]
八月辛卯，初，大同人丘富者，入虏中，教为城堡宫室，布满丰州川，名曰“板升”，以居中国被虏亡命之众。每入寇，辄使前驱为向导，边民苦之。上即位之初，诏悬赏格，降人应募者以千计，而白春、魏良相、田汝光等，已各有部落，畜产饶富，至是闻风各率众来降。命授附近卫百户，赏银五十两，仍悬赏格于边外，九边皆如例。
丙午，武英殿大学士张居正，条为六事上之：“一省议论，二振纪纲，三重诏令，四核名实，五固邦本，六饬武备。”疏入，上曰：“览卿奏，皆深切时务，具见谋国忠恳。该部院勘议以闻。”
〈按：读居正一疏，即贾谊之策，何以加焉。然不言自用，而自用之机已露；不言操切，而操切之权已形。故朝而执政，夕而刚狠，迹其所为概踵商鞅。商鞅先之以帝王，后之以伯术，而居正亦何尝不帝王哉？顾商鞅为公家而敛怨，居正为私室而招尤。为公家者且出亡而无所舍车裂以徇矣，况为私室者，乃得以善后乎？君子是以知奏议不足以尽人也。〉
九月甲寅，刑科给事中魏时亮、御史王家宾，请召还清理屯盐都御史。于是吏部集户、兵二部议覆，言：“在江南、山西二处可罢，在江北不可罢。宜将九边并归江北屯盐都御史庞尚鹏总摄，而各省当如张居正议，责成抚按自行清理。”上是之。
辛酉，工部尚书雷礼言：“本部上供钱粮，已经奉诏节省，而为太监滕祥所持，危言横索，事事掣肘。近者，传造橱柜、[61] 采办等项，祥辄自加征，糜费以巨万计，臣等不能从事。今嫌隙既成，事体相悖，乞早赐罢，以全国体。”上不悦，令致仕去。
十月丁丑，南京工部尚书魏尚纯卒。
尚纯，钧州人。耿介有风节，中州士人咸称之。
己丑，总理江北屯盐都御史庞尚鹏，条上屯田四事：
一开垦抛荒，言“屯田之废，由土地硗薄、人力不齐、招集无方、科求太急也。宜将力不足者官给牛种，未成业者宽其租赋，而又信招徕之令，缓役使之劳，立巡省之规，定土田之等，则流移日复，而荒芜渐开矣。”
二清理侵占，言“屯地膏腴者尽为官豪所据，宜严法清查，重告讦之赏，免自首之罪，而占吝不吐者，处以重刑。”
三查复原额，言“今之屯田册籍，名存实亡。盖因年深户绝，地主屡更，承佃既久，遂为世业。宜查照原派，沿坵履亩，穷究坐落，审问地邻，参考契券，务足原额。”
四追征子粒，言“管屯官有侵欺不纳之弊，亦由以本卫之官征本卫之粮，人心易玩也。宜令赴州县完纳，折色严限解部，本色入官仓，委官给散，即遇查盘举，无所逃罪矣。”
诏如议。
十一月乙丑，命锦衣卫逮闲住太监李芳，杖八十，送刑部狱，监锢待决。尚书毛恺言：“自昔圣王刑人于市，与众弃之，非直使死者服罪不冤，且使生者将惧死不犯耳。芳供事内庭日久，今一旦坐死，罪状未明，臣等皆莫知所置诘，非所以示天下公，安左右之心也。”疏入，上以芳在内事上无礼，第命锢之。盖芳以数直谏忤旨故也。
〈按：穆宗御临以来，司礼监径传圣旨矣，吕用、高相谋坐团营矣，李佑、陈洪谋增织造矣。颛权牟利，渐不可禁。而仅仅一李芳者，肯直言入谏，岂非阉人之忠者乎？乃一旦锢狱待决。毛恺以罪状未明为请，一则警权阉使知反正，一以冀穆宗使任直臣也，其意微矣。〉
十二月庚辰，奉安世宗肃皇帝神主于太庙。
庚子，礼部类奏：“是岁四方灾异比往年特甚，而山西天鸣地裂，男子化女，及浙江水旱尤为异常，宜痛加修省。”上曰：“朕夙夜兢惕，不敢怠荒。尔臣工务实心体国，共图消弭，以仰承仁爱之意。”
隆庆三年己巳春正月乙巳朔。
戊申，原任兵部尚书赵大佑卒。
大佑，浙江太平县人。博大和雅，勤于政事，历官中外，俱有能声。上改元初，言官咸称其德器才猷足堪重任，而大佑病革不起，时论惜之。
乙卯，总理练兵都督戚继光，疏论“蓟镇兵多亦少之原有七，不练之失有六，虽练无益之弊有四。”“又闻兵形象水，水因地而制流，兵因地而制胜。蓟之地有三：平易交冲，内地百里以南之形也；半险半易，近边之形也，山谷仄隘，[62]林薄蓊翳，边外之形也。虏入平原利于车战，虏入近边利于骑战，虏在边外利于步战，三者递用，乃可制胜。今边兵惟习马耳，未闻山战、谷战、林战之道，惟浙江之兵能之，臣所以思用浙人有以也。愿陛下更予臣浙兵战守三千，鸟铳手三千，付臣教练，分发十区，听臣总领，车骑合炼，庶臣得展布而无掣肘之虞也。”兵部覆议，“宜取回总兵郭琥，而独任继光。”上是之。
戊午，礼部尚书高仪，疏请东官出阁讲学。得旨：“待十龄来说。”
甲子，工部尚书朱衡言：“朝廷之供应，皆小民之脂膏也。今内外诸臣，不思樽节，又从而朘削之。臣等目击时艰，不敢不更相戒饬，为国家守财。至于内府监、局，一切皆征派浪用，则在皇上亲发训词，俯容臣等随事执奏。庶宫中、府中俱为一体，而国用、民命两有所赖。”上是之。
壬申，户部尚书马森，以母老引疾求退。许之。
御史詹仰庇，遇医官自禁中出，言“皇后迁于别宫，寝疾危困。”仰庇上疏言：“天子之有后，正位六宫之首。今皇后殿下，乃先帝所择以配陛下，以为宗庙社稷之主。臣昨闻道路所言，皇后移居别宫，已近一年，抑郁成疾，皇上略不省问，臣实痛之。臣谓人臣知而不言，当言而犯忌讳，俱当死。愿一听臣言，复皇后于宫中，时加慰问，则臣死贤于生。”得旨：“后侍朕多年，无子，近且病，乃移居别宫，冀稍安适却疾耳。尔不晓宫中事体，多言，姑不究。”
初，仰庇疏上，众谓祸且不测，仰庇亦自分重谴。及命下，中外闻者翕然称圣德云。
二月丙子，改南京户部尚书刘体干为户部尚书。
南京国子祭酒姜宝，奏饬监务，以广圣教八事：“一修理倾毁舍宇；一督征各处膳夫银；一请罢纳粟事例，以塞幸途；一催取举人入监，因荐举人傅泰、赵蒙吉可备学官之选；一请复国初积分之法；一查送公、侯、伯子孙，送监教养，以储大用；一处补分教属官，以重督课；一查复国子祭酒、司业见部旧例，及将监生初故者恤助，有犯者别衙门不得擅自拘提。”吏部覆议，俱从之。
壬午，驸马邬景和卒。
景和，尚永福长公主，性恬雅，好文。嘉靖九年侍卫，十八年护跸幸承天，二十四年奉敕勘问楚狱情，二十八年掌宗人府事，三十三年召入直卫。以表贺圣节，忤旨，夺职为民。隆庆改元，诏复原爵，侍卫经筵。至是卒于官。当其为民，居昆山十馀年，[63] 被服儒者。既召用，时时为上引称祖宗故事，多见采纳。
三月庚午，土星逆行，犯太微垣上将星。
四月癸未，[64]上谕户部，取太仓银三十万两进用。尚书刘体干言：“银库见存止三百七十万，九边年例该发二百七十六万有奇，在京库粮商价不下百万有奇，蓟州、大同各镇例外奏讨不与焉。即尽发库银犹不足用，若复取三十万，则经费何支？伏乞且停止。”上不允。体干复奏：“此存库之数，乃近差御史搜括所入，明岁则无策矣。臣不足言，如国事何？”于是户科给事中李巳等，御史傅孟春等，交章乞如体干言。大学士李春芳、陈以勤、张居正亦上疏，欲于内库取用。上曰：“卿等所奏已谕，且取十万两以济急用，不必再来奏扰。”
五月甲寅，御史詹仰庇言：“陛下前取户部银，在廷诸臣将谓充足内帑，以备缓急；乃尽以供造鳌山，修理宫苑花栏、龙凤船、秋千架，传造坚柜玉盆之费，[65]使群小因而干没，为圣德累不小。伏愿念生财之有限，思国计之甚艰，毋作无益以害有益。近侍之臣，或以织造、采办、玩好逢迎者，悉屏出而深罪之，以彰圣断。”上怒，责抑庇累次不悛，命锦衣逮治，于午门前杖一百，为民。
戊午，大学士李春芳等救詹仰庇，以“仰庇疏意，止以内官监钱粮未明，欲行请查，以资国用。心本无他，乃杖之朝堂，尽褫其官，似为少重。”而九卿杨博等亦言：[66]“恐四方妄疑为中贵泄忿，过归陛下。”疏入，俱报闻。
辛酉，礼部郎中戚元佐上疏，言：“诸藩日盛，禄粮不给，不及今蚤为区处，将来更有难处者。
昔高皇帝众建诸王，皆拥重兵据要地，以为国家屏翰，此固一时也；迨靖难以后，防范滋密，兵权尽解，朝堂无懿亲之迹，府寮无内补之阶，此又一时也；嗣是而后，人多禄寡，支用不敷，乃有共蓬而居，分饼而膳，四十而未婚，数载而不窆，强者劫夺于郊衢，弱者窜入于与皂，此又一时也。
夫国初亲王、郡王、将军才四十九位，女才九位。今二百馀年，宗支入玉牒者见存二万八千有奇，视国初不啻千倍。即尽岁供之输，犹不能给其半，况乎十年之后，所增当复几何？又将何以给之？
议者谓：‘祖制不敢擅更。’不知国初亲王之禄以五万计，其他段绢茶盐等用亦复万计，然不数年而止给米；又不数年而减为万石；万石不能给，而于代、肃、辽、庆诸王，且岁给五百石。是高皇帝令出自己而已减于前矣。其在今日，事势愈难，可不变而通乎？故僭拟五事上请：一限封爵，二议继嗣，三别疏属，四议冒费，五议擅婚。
查得嘉靖中，议者请行限子之法。臣谓生不必限，封则可限。如亲王嫡长子例袭亲王矣，嫡、庶次子许封其四；郡王嫡长子例袭郡王矣，嫡、庶次子许封其二；镇、辅、奉国将军有嫡子许封其二，无嫡子止许以世子一人请封；镇、辅、奉国中尉不论嫡、庶许封一子；以上如有生子数多不尽封者，宜量给资。亲王之子，年至十六，赐之冠带，给银六百两；郡王之子，年至二十，赐之冠带，给银四百两；将军、中尉之子，有志入学，赐之衣巾，给银二百两，如是则可无失所之虞矣。
继嗣之议，惟亲王无嗣，得以亲弟、亲侄继嗣；郡王无嗣，止许本支奉祀香火不泯亦已矣，不得使亲弟、侄封其爵。
疏属之议，臣观祖庙之制，亲尽则祧，而于卑属乃得禄及袒免以下，不倒置乎？今奉国而下，自亲王而推则七世矣，自郡王而推则六世矣，不必再封，止将所生第一子给银一百两，使为赀本，至五世而止。
冒费之议，查得擅婚子女、革爵子女与一应庶人，既许其各从生理，则口粮可以无给。但其间或有年长废弃及家贫无业者，一概论革，恐不聊生。合无将以前者俱各照旧外，自今以后所生之子，各宜预为教训一听其从便生理，不必给以口粮。
擅婚之议，查得宗室婚礼，例经本部覆议，方许成婚。今各府擅婚最多，莫若使各宗自首，明言其为擅婚之子，照例给以本等口粮，以后生子者，止许赐名，不必再给口粮。”
疏下，礼部尚书高仪言：[67] “元佐所奏，凿凿可行。但事体重大，仍行各王府，虚心评议以闻。”上从之。
六月丙申，升海瑞为右佥都，总理粮储，兼巡抚应天等处。
己亥，[68]兵部尚书赵炳然卒。
炳然，剑州人。清勤练达，所至有声。其巡抚浙江时，会百姓新罹兵燹，炳然悉更旧令不便者，仍奏减军需之半，以业贫民，浙人至今思之。复转本兵，朝廷方欲大用之，会以病归，卒于家。赠太子太保，谥恭襄。
闰六月乙巳，南京吏部尚书吴岳陈六事：
一曰勤召对，谓“经筵进讲，悉循故事，无裨启沃。莫若时召近臣，相与考古论今，以期实效。” [69]
二曰限轮对，谓“宜令各部院堂官，班立便殿，于一切军国事情以次面陈，则可以广圣听，劝百辟。”
三曰容直言，谓 [70]。“言官意或稍偏，词或过激，宜少霁天威，有优容而无严谴，以倡敢谏之风，防壅蔽之患。”
四曰崇节俭，谓“边方急用，皆仰给户部钱粮，一或不继，即患生肘腋。皇上宜卑官减食，为天下惜费；不宜虚外库以实内帑。”
五曰正题覆，谓“凡诸臣建议可行者，即为题覆，否则明列是非，毋持两可。”
六曰复执奏，谓“祖宗朝，凡内批下所司，稍有干碍者，大臣引义固争，务以感悟圣心。”
疏入，上自采其前四事，而以后二事下所司看详。左都御史王廷相谓：“岳言皆系国体，请行所司，务实举行。”报可。
七月壬午，上命工部造朝殿挂灯及鳌山灯。工部以“灾异频仍，旱、煌、水溢奏报踵至，当停止兴作，以应天变。又明年日、月之食皆在岁正，陛下方当撤乐减膳，恐惧修省，何暇为观灯游宴？所举即谓朝殿挂灯不可缺，因其弊坏，稍加修葺，取诸该监钱粮足矣。今以一灯之费至三万馀金，其为圣德累不细。”上乃罢鳌山而令修葺其敝坏者。
癸巳，礼部左侍郎瞿景淳卒。
景淳，常熟人。为人醇谨，以学行闻。历典试事，多所奖拔，士论称之。卒，赠礼部尚书，谥文懿。
己亥，金星晨见南方。
八月乙卯，礼部尚书掌詹事府事殷士儋言：“顷缘灾异叠见，皇上俞言官之请，诏令诸臣讲求用人、理财事宜。臣愿皇上于宣召大臣一事，亟赐举行，则可以通天下之情，消天下之变。若人才贤否、国计盈缩，即该部诸臣能言之。然吏部知有可用之才而不敢用，户部知有可革之弊而不敢革，必其中有掣肘之患，非奏牍所能达耳。陛下诚欲得异才，节冗费，惟宣召吏、户大臣，令其面对。凡舆论称贤，无论卑远废弃，并许破格论荐；凡浮冗当核，无问宫府纤钜，并许直指清查。昔宋臣赵普，荐人至裂牍补进，太祖竟听其言，果得实用。唐臣魏徵，因宦者充外使，多妄请，请杜其源，太宗曰：‘非卿安能闻此语？’乃停充外使。传纪二君纳谏，以为美谈。比见吏部请录用石星、詹仰庇疏入，并从报闻；户部于太和香税、库局铺垫等事，尝有论奏，言出获谴。是二部所陈且未蒙加纳矣。矧诸司臣庶，人各一疏，孰能适当圣心乎？伏愿优容鲠骨之臣，如吏部所荐者；[71] 讲求浮约之故，如户部所查者。”乃下其章于所司。
〈按：殷士儋议吏、户二部，一则曰不敢用，不敢革；二则曰必有掣肘之患。惟愿宣召面对，盖以章奏入内，则中官得以参之，面对于外，则大臣得以正之。故凡人之正直、财之侵渔，皆以为不便而议寝，是以有不敢之说，用人、理财无一可者。彼石星之疏，则以言关内臣，稽迟不允；詹仰庇之疏，则以财属近侍，因而干没。所以洞烛奸宦之情者亦至矣。穆宗不用，故士儋及之。忠哉，斯言可以为鉴已。〉
庚申，以赵贞吉为文渊阁大学士，入内阁办事。贞吉疏辞，不允。复于讲筵陈谢，上曰：“卿其尽心赞理。”贞吉复言：“近日朝廷纲纪、边方政务，多有废弛。臣欲捐身任事，未免致怨，惟陛下主张于上，臣不敢负任使以干明典。”上然之。
九月甲戌，[72]吏部覆奏：“九卿、科道诸臣所荐边才，见任侍郎杨巍等八十三人，丁忧都御史石茂华等七人，养病侍郎吴桂芳等八人，俱以次拟用。”
丙子， [73]总理河道翁大立言：“陛下念滨河之民重罹水灾，时下蠲租之令，更发内帑以赈之，不胜大幸。顾闾阎穷苦之状，宫禁邃远有不尽见闻者，臣谨绘图十二以献：一则曰水次充军，二曰运河筑堤，三曰黄河骤涨，四曰昏夜守堤，五曰粮船过河，六曰黄河卷扫，七曰茶城捞浅，八曰洪水冲城，九曰风雨异常，十曰海潮啸溢，十一曰灾民避水，十二曰粮船漂没，险阻艰难备载之矣。陛下惠然省览，知大官之膳饩皆军民之膏血，必有恻然伤之者。
且今时事可虑者五：东南财赋之薮，而江海泛滥，粒米不登，鞭挞虽加，徒殒人命，此京储可虑一也；边镇关隘，[74]洪水冲激，墩堡倾颓，何恃以守，此虏患可虑二也；直隶、河南、山东皆股肱郡，霖雨既久，城廓不完，积贮空虚，赈贷无策，卒有盗贼，何以备之，此内地可虑三也；海激之间，飓风鼓浪，兵船战士，悉被漂沉，此海防可虑四也；淮、浙产盐之场，咸泥尽冲，团灶俱废，此国课可虑五也。愿陛下以此五患、十二图召公卿辅弼与共计之，求其所以消弭变异者，无为文具。”
上以图留览，下其章于所司。
时淮水涨溢，自清河县至淮安府城西，淤者三十馀里，决方、信二坝出海，[75]平地水深丈馀，宝应湖堤往往崩坏。又山东莒州、郯城等处水溢，从直河出邳州，人民溺死无筭。河道御史翁大立以闻，工部覆言：“宜及今修筑，今河决草湾，北合盐河，至海州入海。亦可疏濬以杀水势，并行会勘。”从之。
丁丑，先是副总兵田世威、参将刘宝，皆以山西石州失陷，论死系狱。上忽传谕所司，释二将，俱充边卫军，令立功自赎。于是兵科给事中张卤等“请上仍付二犯于法司，或明示以得释之故，何情节可矜？何功能可议？用何臣之奏？何言之入，遂克有此？以释群疑。”上以卤为凟奉命，夺俸二月。
〈按：石州之陷，非细故也。田世威、刘宝之失律，非轻罪也。昔以法司论死，今不经法司而减死，非定法也。此必二犯贿赂左右，而左右为之分解，故忽有诏传释耳，不知此罪一纵，则边将皆可以逃重罪，而朝廷赏罚无章矣。张卤之疏，所以正外奸、销内蔽，见亦远哉。〉
壬午，以苏、常二府水灾，诏许常熟县漕粮改折十分之五，昆山县十之一，宜兴县十之三。
癸未，刑科给事中宋良佐言：“今辇毂之下，耗财甚众，以迩者巡青所见闻言之，盖有四端：[76]
一曰牧军勇士太滥。自宣德中，以牧马所军不足用，[77]选腾骧四卫军补之。今四卫尺籍二万馀人，在营备操者仅五千人，坝、大等仓养马者一千馀人，[78]其馀皆在御马监。又其中有称协助大工在监食粮者三千馀人，有未食粮勇士、小粮勇士者亦不下五千人，皆空国储以养无用，充私家之役。请以见在马数定收军之额，诸非养马者，悉归之伍，其他食粮、小粮者，一切裁革。岁可省饷数十万。
二曰商人估价过当。夫御马仓、天师庵、中府三所钱粮甲于他处，而商人以僦费繁重及中人科索，价亦倍之。自今宜令商人收买草料， [79]收贮城外附近仓场，监督主事会该监官验过，令养马军士赴场关支，商人无转搬之烦、科索之患，而常价不必倍给，岁亦可省数十万。
三曰草料侵冒太甚。夫御马三仓草料至数百万计，可养马六千馀匹，而本监马数漫不可考，以虚数而索实费，徒资侵渔。今巡查科道所清查者，止外马房而已。臣以为内外一体，宜令科道查之，以杜侵渔之弊。
四曰牧马地租多逋。御马仓场五十六所，自荒芜、杂占、存留、修理外，岁入当五万金。自嘉靖三十九年至今，[80]逋至三十万，存留、修理岁亦万金，而各马房颓圮，在在皆然。臣以为租银当责郡县有司，修理令户部委官参记。”
于是御马监太监高相，以良佐言非旧制，请仍旧为便。户部以良佐言为必可行。上命悉如旧。
已而，户部覆言：“祖宗之制，凡在京大小衙门关领钱粮，俱以实支数目造册，送部查明方令支放。独御马监不令户部与闻乎？天师庵、中府二场草束，皆养马之军每月运之内府，未闻有不便者，而独不便于御马监乎？又谓：‘内监钱粮与外场者合而为一，[81]锁钥启闭属之何人？’不知户部主事监收，大使、攒典看守，科道巡视，何患无人？相言缪妄不可用。”上报有旨。
辛卯，命英国公张溶祭旗纛之神。
上大阅将士于京营教场，老幼快睹称庆，以为旷典云。
十月辛酉，御史傅宠论劾礼部尚书高仪往事。仪上疏言：“撰文叩坛，原非正谊。中宫还位，累疏覆请，随奉明旨，俟后疾愈还官，事在禁掖，非外庭所能悉。宗室禄粮，奉旨行各王府、廷臣会议，请自上裁。”上以仪端谨任事，令安心供职。
十一月乙亥，上问九边年例、军饷，太仓岁发及各省解纳之数。户部尚书刘体干言：“防守士马，各镇原自有主兵，一镇之兵足以守一镇之地。后主兵不可守，增以募兵，募兵不已，增以客兵，调集多于往时，而坐食者众矣。合用蒭粮，各镇原自有屯田，一军之田足以赡一军之用。后屯粮不足，加以民粮，民粮不足，加以盐粮，盐粮不足，加以京运，馈饷溢于常额，而横费者甚矣。因以元年至三年太仓及各省岁发兵饷与本镇屯粮之数备呈上览。”
庚辰，[82]京师地震有声。
乙未，礼部尚书高仪四疏乞休。上许之。
十二月庚子，天鼓鸣。
己酉，起原任礼部尚书吴山为南京礼部尚书。
乙卯，御史郜永春劾总理屯盐庞尚鹏，“心术狡猾，行事乖缪。”吏部议，“才堪策励，宜留用。”上曰：“近来吏部专事掩饰为欺诈。”于是杨博自讼请解职。上令致仕。
庚申，[83]起大学士高拱以原官，不妨阁务，兼掌吏部事。
乙丑，尚宝司司丞郑履淳言：“万民失业，四方多故，嗷嗷赤子，圣主之资。若不及今定周家桑士之谋，切虞廷困穷之惧，则上天所以警动海内者，适以资他人矣。
今之最急莫如用贤。陛下御极以来，宁曾召问一大臣，面质一讲官，赏纳一谏士，以共画思患预防之策乎？窃虑高亢暌孤，乾坤否隔，忠言重折槛之罚，儒臣虚纳诲之功；姬姜违脱珥之规，周召拂同舟之义；回话既惩，赵普奚从而补牍！内批径出，苏辙何自以封还？善类失于振扬，厉阶启乎阉寺，万议汹汹，皆谓群小肆侮，明良疏间，未有若是而可以永安者。
伏愿奋英断以决大计，勿为小故之所淆；弘濬哲以任君子，勿为僻昵之所惑。以美色奇珍之玩而保疮痍；以昭阳细务之勤而和庶政；以蛮夷为关门劲敌；以钱谷为黎庶脂膏。拔用陆树声、石星之流，纳殷士儋、翁大立等疏。经史讲筵，臣民章奏，必与所司面相可否。庶万几之裁理渐熟，人才之邪正自知。察变谨微，回天开泰，计无逾此。”
上以履淳妄议朝廷，怀奸生事，命廷杖一百，系刑部狱。
〈按：郑晓，该博之才，经济之略，真名臣也。其子履准，能继父业，而履淳恤民用贤一疏，危辞忠悃，又当时之急务。幸哉，有子如此，显国传家，岂易得哉！〉
隆庆四年庚午春正月己巳朔，日食，免朝贺。
己卯，[84]大学士赵贞吉言：“我朝内外卫兵，分隶五府，乃高皇帝定太平之计，俾免强臣握兵之害，至深远也。今祖制大坏，特设戎政府，铸印而授之鸾，时事危矣。必收其印以归之内府，有事则领敕挂印，事完则缴敕纳印，太阿之柄持矣。”疏入，令会议以闻。
议毕，兵部尚书霍冀上疏，曰：“贞吉深鉴覆辙，建议更制，以收兵权，不为无见。但今京营之制，总之为三大营以统其纲，分之为三十小营以理其目，兵柄不偏于一将，军法不专于一人。有合操，有分操，有春秋阅视之操，有岁终考核之操，此正所当钦承无替者。诸臣多谓京兵训练不在营制更张，而在将佐得人，操练如法，是皆操本之论。至谓大将不宜专设戎政，不当有印，则防微杜渐，相应依拟。”得旨：“会议明白，俱依拟行。”
二月己亥，命大学士赵贞吉兼掌都察院事。
乙卯，大学士赵贞吉与尚书霍冀议营制不合，会其乡人户科给事中杨镕论冀，冀疑贞吉嗾之，乃各自上疏辩。上览疏不悦，降旨责冀，令闲住，而慰谕贞吉。
庚申，致仕刑部右侍郎曾钧卒。
钧，进贤人。端严廉正，尝劾武定侯勋、大学士嵩，有直声。居官垂四十年，始终一节，士论许之。[85]卒，谥恭肃。
三月癸酉，掌吏部事大学士高拱言：“昨臣具奏，储养本兵大臣，自司属始。既蒙允行，臣又思北则蓟、辽、宣、大等处，而南则闽、广等处，风土既殊，事体亦异，本兵处分，止凭奏报，别无据证。臣谓宜于数处之人择其有才力知兵事者，每处多则二人，少则一人，使为本兵司属。彼生于其地，身家之虑既无不周，至于山川险易、将领贤否、士马强弱，与夫奏报虚实，功罪真伪，皆所熟知，可一问而得。”诏如议行，著为令。
〈按：通材者则可南可北，而偏材者宜南宜北。国家多事，举荐边材，有言“杨一清以南人用之陕西则效，王骥以北人用之云南则效，宜勿拘南北资格”，是固一策也，臣所谓通材也。至高拱储养本兵司属之议，则欲择生于其地而熟知此地之兵事者为之，是又一策也，所谓偏材也。大都通材不常有，而偏材常有。当今之世，有杨一清、王骥其人，岂不贤百万从事哉！然而不可必得也。则熟知南者必南人，熟知北者必北人，各举其人而用之，必不至相去之远，如南人使船，北人使马，各有其便，拱之策实为常矣。今南、北交侵，事体各异，而通材复尔难得，则安可不预养而器使之耶！〉
甲戌，浙江巡按周禧，以奉诏荐举边才，因言：“论才者，先人品而后事功；取才者，捐细瑕而观大致。夫鸾旗在前， [86]属车在后，非称德之骥不可以驾君车；及用之战阵驰逐，则非泛驾绝尘者不可以多获而取胜。故高帝舍匿金之过，资其奇谋；文帝赦魏尚为云中守，匈奴不敢南向。何者？细瑕在所略也。膺扬鼎足之业，蓄于渭川隆中；而杀妻食子者，其功可嘉，而心不可测。何者？人品在当辨也。故金车玉辂，不以载驭，则腐聚犹积薪；象尊龙瓒，不以献酌，则污贱犹瓦器。方今人才，窃有馀慨焉。昔汲黯在朝，淮南寝议；中国相司马，外夷詟息。何者？其骨鲠忠义之气，足以阴折奸萌，而耆旧老成之望，可以风动四海。今直戆之士，犯颜批鳞，委琐草莽；耆旧之硕，非有大故，亦渐相继报罢，有识者宁不寒心。今举已试之材，弃如振落，乃汲汲然旁搜远采，有如创大厦济巨川，舍杞梓、艅艎而别求川泽之材、舟楫之利，未见其可也。幸念汲黯、司马之臣，为国家轻重，特赐召还。”疏上，下吏部知之。
四月戊戌，京师地震。
庚子，刑科给事中舒化等，以热审届期，请释系狱尚宝司司丞郑履淳、内官李芳等。诏“释履淳为民，芳等发充南京净军。”
甲辰，御史邵陛“请行各公、侯、伯应袭之子与已袭而年三十以上者，俱付京营，提督教以骑射韬略，并遴选中式武举及武学官生之类出者，相与淬励之。岁终巡视，科道官察其有异等者，送部籍记，以需将才之选。”从之。
五月癸酉，户科给事中李己、陈吾德言：“太监崔敏请买年例金宝，臣等与户部执奏停止。”不蒙俞允，于是再言于上，曰：“陛下登极诏书停止采买，蠲除加派，海内欢若更生。比者左右近习，干请纷纭，买玉买珠，传帖屡下，人情汹汹，咸谓诏书不信，无所适从。臣惟边方年例，奏发无时，畿省饥荒，求济不已，司计之臣日夜忧怀，计无所出。奈何以一玩好之故，而费数十万之赀乎？若不及今杜渐，窃恐将来效尤，转相欺蔽，不至空人之国不已也。伏望俯从部议，亟斥敏等。”上怒己沽名犯上，廷杖一百，刑部监候。吾德黜为民。
六月庚子，掌吏部事大学士高拱言：“边方有司，实兼牧民御处之责，即以有才力者为之犹惧不堪，即优厚而作兴之犹恐不振；乃官其地者，非杂流则迁谪，非迁谪则多才力不堪之人。夫既不能称职于内地，而欲立效于边方，宜其吏治日偷而生民日蹙也。自今必择年力精强、才气超迈者除补，或查治有成绩兼通武事者调用。以三年为率，比内地之官加等升迁。有能捍患御灾以军功论，不次擢用，如才略恢弘，可当大用，即由此为兵备，为巡抚，为总督，无不可者。若用之不效无益地方者，降三级别用。若观望推诿以致误事者，轻则罢黜，重则军法治罪。夫既开功名之路以歆之于先，则不得不尽其心；又严降罚之条以绳之于后，则不得不尽其力。庶乎修职者多而边方有赖矣。”上曰：“宜加意择人，悉如议行。”
已卯，大学士陈以勤疏言六事：
一慎陞擢。谓“科臣间陞中外，殆非为官择人之意。使其当留，虽数人连陞京堂而非滥；其不当留，虽数人连陞外寮而非屈。诸部、寺属及南京科道、各省藩臬中有志行特出人所共推者，遇京堂缺，每岁间擢数人，庶人咸踊跃思奋矣。”
二酌久任。“所谓久任者，非人尽久也，第察其有裨地方声名藉甚者，举行数人，以风其馀而已。若有习常慢令黩货贱民者，即数月觉露，亦必峻法速处；其官箴不失无卓越之誉者，仍照旧格处之。然欲行久任，又当议其迁转，如知府即陞内寺少卿，各省参政、知州即陞郎中，命事、知县即为左右给事、实授御史，其佐贰官有治行殊常者，一体超陞。”
三处赃吏。“先臣何塘谓：‘赃吏满贯以上，宜籍没赀产。’比来贪饕者甚多，则隐忍u护。不知赃吏之念，志在良田美宅，本不以名节为重。彼谿壑既满，[87]不幸败官而去，亦所甘心。请申饬抚按，严访赃吏有实迹者，[88]或径自拏问，或参奏处治。但系入己膻私，不徒论罢，必如数追出，仍依律问断。”
四广用人。“国家以科、贡二途选贤才，第文学高等者耳。若夫豪杰之士，拘于文而不能以自达者，岂尽无哉？汉时既以孝廉、贤良、明经、茂才取士，而六郡良家子有因材力为官。今或谙晓兵事，或胆力绝人，
- 887 -
或论辩纵横可使绝域，朝廷用之，自见所长。不然，或托迹畎亩、屠沽、医卜之间，每思乘机而逞其智，今山东、西，河南、北及关中，徐、沛，实多此辈。令各抚按官多方采访，果有知边情善骑射可以应明诏者，录名以闻，斟酌用之，将来必有为朝廷立功名攘夷狄者。且借此可以销弭豪猾狂逞之性。”
五练民兵。“尝考民兵，即古者寓兵于农之意，而行之畿甸为最急。盖直隶八府，古幽冀地，其人沉鸷健悍、慷慨多材力。臣往闻保定、河间等处，民皆团聚为社，分曹角艺，日悬弓矢，驰猎为乐。请略仿成周因田出军之制，总计户籍，汰去老弱与单丁不用外，其年力精壮者，如父子二人报其子一人，兄弟三人报其弟一人。每处兵分为二军，以其半为正兵，半为奇兵。取其武勇善技艺者为奇兵，次者为正兵，稽查操练，每年不过三月，每月不过三日，委知兵将领一员教习之。操练既毕，即令归农。凡收籍者，免其本身丁银及平日徭役，不费廪粟，不衣军帛，而隐然足为地方保障，诚官民两便之道也。如都城有警，征发奇兵，通稽八府可得劲卒数十万。查得近日清出畿内勋戚地土甚多，岁有租银，及真、保二府添设民壮，可以掣减移其工食以供此费，无不可也。”
六重农谷。“臣观宣德、成化间，尝命各省、府、州、县增设参政、佐贰等官，专治农事及预备仓，籴谷赈济。乞查原设有无，即委定一员分理。当无事时，分行阅视荒辟渠堰；及届农期，则躬临疆畔，勉其穑事。若积谷一节，有司多视罚锾之入为己应得，不肯尽以籴买，及遇年饥民困，皇皇无处。乞仿隋、唐义仓遗法，[89]稽验收掌。仍敕吏部，于大臣中择其能为国者为户部侍郎，居中调度，如右兼判大司农故事，以总摄各巡抚等官，岁加黜陟，行之数年，可望廪庾皆满，[90] 家给人足。”上下该部议行。
〈按：闻辅臣之职，主于阐德沃心，而必同时为辅者志同道合，然后可行其道。吾观穆宗时，徐阶上也，陈以勤、殷士儋其次也，赵贞吉又其次也。时乃相继告休，皆不能安其位，盖由高拱专恣，无与共事之人耳。阶之忠勋伟略，如揭日月而行天，终非拱所能掩；而以勤赞襄左右之力，累见诸疏，而未及施行。臣读谨始疏十事，始于定志，终于听言，盖以成康文景望之也，而此复有六事之陈，练兵、重谷属之户与兵，而至于陞擢、久任、赃吏、用人，皆铨衡之责。当时掌铨衡者则高拱也，以勤不言拱而实拱之事，拱不言以勤而实以勤之疏。未几四疏致仕，其爱君之忠，洁身之智，不其两全乎？士儋之疏与去，与以勤同，而贞吉不合致仕，亦不失其正，盖皆可以称贤矣。〉
七月庚午， [91]刑部尚书葛守礼言：“我国家制例，各有定则。即罪大恶极众所共弃者，犹问以刑部，评以大理，朝审以多官，及至临刑，又三覆五奏，其重民如此。皇上停刑有旨，热审有贷，而诸臣无以奉承德意，动用酷刑，有问一事未完而已毙一二命者，有到任未几年而拷死数十人者。请行各抚按戒谕有司，有仍前惨刻，如故勘、故禁、故入平人致死者，依律抵死。”上是其言，令“以后有容隐者，听法司、该科一并参治。”
己卯，[92]先是以内供不足，数下户部取之太仓，又令买金云南。尚书刘体干多执奏，不即奉诏。至是云南年例金过期不至，有中旨诘责，体干引罪。上以体干数抗旨，手诏勘问，勒令闲住。户科给事中光懋等、御史凌琯等文章留之，不听。
丁亥，吏部覆贾三近本：“近年州县长吏率重甲科而轻乡举。同一宽也，在进士则为抚字，在举人则为姑息；同一严也，在进士则为精明，在举人则为暴戾。低昂之间，殿最攸异。若使因是途而激扬振饬之，犹可得人以效用。又今州县正官有缺，率委佐贰，大都年力衰耗，资格卑微，渔猎贪饕，何所不至。虽亟为褫黜，而斯民已重狼狈不堪矣。宜下吏部，凡州县长吏毋得偏重进士，署印毋得滥授杂流。”吏部是议，诏允行之。
戊子，大学士陈以勤四疏乞致仕。上察其诚恳，优诏许之，加兼太子太师，复赐敕奖，令子翰林编修于陛送父还乡。
八月己未，刑科给事中舒化等，请释户科给事中李己、内犯张恩等，分别情罪，轻重行罚。得旨：“己释为民，恩等系狱如故。”始法司意恩等有内援，欲借以脱己。及己独释，众始翕然，谓上仁明独断，左右不得与也。
九月辛未，大学士高拱言：“大礼大狱及建言得罪诸臣，不宜一概褒显，仇视先帝。”上然之，诏自后重论不宥。
〈按：大礼大狱、建言诸臣，不过议之不合耳，未有可死之罪也。徐阶恤忠谠而出累系，所以盖世宗之愆滞而彰穆宗之孝诚，风励海内之良法也。高拱创为此说以激朝廷，欲以中伤徐阶，败乃善类，此心为何心哉？〉
壬申，[93] 御史张守约追论“故锦依都督陆炳，结纳严世蕃，窃弄威权，播恶流毒。宜追戮炳尸，逮治其子绎、侄绪、家人佐，籍其家。”
得旨：“姑削其官，追夺诰命，子侄俱革职为民，家产赃物如数籍入。”
丙戌，南京兵部尚书吴岳卒。
岳，汶上人。居官清介，而质直简易，有古风，士论重之。
丁亥，诏祀故礼部尚书欧阳德于乡。江西抚按言：“德文章行业，为世所重。”上特允之。
戊子，虏酋黄台吉等犯辽东大胜堡，总兵王治道及参将郎得功死之。[94]
辛卯，大学土高拱言：“方士王金等，自有当诛之罪，不当以先帝殒于非命不得正其终者罪之。”上命多官讯实以闻。刑部会多官鞫于承天门外，尽反金等狱词。
吏科给事中赵奋，以“法司为天下持平，昔则一主于入而不思为先帝之地，今则一主于出而不恤乎后世之讥，陛下何赖哉？更将金等重拟，若以金等为从，又孰为首？必以陶仲文为首，今以死矣。”疏入，报闻。
十月戊申，令南京礼部尚书吴山、刑部尚书黄光昇致仕。
时以人望起用，方屡辞之未即之官。吏科都给事中韩楫劾其迁延不敬。楫承望风旨，以击搏立威，不复知朝廷进退大臣之体矣。
丙辰，御史叶梦熊言：“把汉那吉之降，边臣不宜遽纳，朝廷不宜授以官爵，将致结仇激祸。”上怒其妄言挠乱，命降二级调外任。
己未，都察院掌院事大学士赵贞吉言：“顷因御史叶梦熊奏论边事，上干圣怒，薄示降罚，足以惩戒矣。今因此一人波及诸臣，遂令科道考察，则将来言路壅塞，士气销阻矣。愿收回成命。”疏入，上报有旨。
十一月乙酉，考察科道，赵贞吉与拱意不同。吏科都给事韩楫，乃拱门生，劾奏贞吉。贞吉疏辩。上手诏令致仕。
己丑，令礼部尚书殷士儋入阁办事。
金星昼见三日。
十二月丁酉，虏执我叛人赵全等来献，总督王崇古受献，遣使送归那吉。上命奏告郊庙，献俘正法，诸臣加以恩赉。
隆庆五年辛未春正月甲子朔。
己丑，大风，扬尘四塞。
庚寅，大学士李春芳言：“东宫未出阁时，阁臣以朔望次日行谒见礼，不惟臣等获遂瞻仰之私，而东宫亦可闲习礼仪，养成储德。”上许之。
二月甲午，文武群臣及天下朝觐官谒见皇太子于文华左门。
辛丑，御史汪文辉疏论治体四事，以责言官：一观望当戒，二纷更当戒，三苛刻当戒，四护短当戒。末言：“大臣宜鉴前事之失，勿用希旨生事之人。盖希旨生事之人进，则忠贞直谅之士远，而道古今誉盛德者日至于前。大臣任己独断，即有阙失，孰从闻之？臣谓宰相之职，不当以救时自足，当以格心为本。格心之要，在去谗远佞，使贤者得行其志。愿陛下慎避言官，申敕大臣，以消朋比之私，回淳厚之俗。”疏下所司，言虽不用，识者韪之。
〈按：高拱恣肆谋孽，徐阶、陈以勤见几去矣，高矣；赵贞吉议不合去矣，次矣。而吏科都给事中若韩楫者，甘心承望，不择是非，则公论安在？汪文辉之疏，一以斥高拱，一以斥韩楫，然不十日而遽陞佥事，以箝人口。权臣之可畏类如此。〉
三月甲子，时都给事中章甫端、张国彦，给事中宋应昌、张思忠、纪大纲，[95]各条上虏酋封贡互市事，[96]与王崇古议互有异同。上以为未当，令部臣更议。
丁卯，[97]初嘉靖中，山东副使王献议：“请循元人海运遗迹，于胶、莱间开河渠一道，繇淮安、清河、清江浦，历新闸、海仓口，以达天津，道理甚近，径度不过千六百里，又可以避海洋之险。”业已从其议，开凿将毕，会献去官，遂罢其役。至是户科李贵和言：“比岁河决，转饷艰难，请修献遗策，开胶莱新河，复海运以济饷运。”[98]上以事体重大，遣工科胡价往视之。
己巳，上御文华殿。日讲毕，大学士李春芳面奏北虏封贡事宜，[99]具言“外示羁縻，内修守备”之意。上曰：“卿等既议允当，其即行之。”于是内竖知事由宸断，[100]异议稍息矣。
庚午，[101] 兵部议北虏封贡事宜，请如王崇古议。
己卯，赐贡士张元忭等三百九十六人进士及第、出身有差。
辛巳，日晕，有珥，白虹亘天，左右戟气俱苍白色。
乙酉，礼科给事中张国彦奏：“召对一节，先朝大学士李时所记召对录始于嘉靖九年，终于十五年，政事因革，人材进退，罔不召问臣寮，面决可否，与家人无异。乃今日所当继述者，谨以前录撮其大要，总二十九条，缮写上进，伏望遵行先朝盛事。”诏留览。起吏部尚书杨博、礼部尚书高仪，从高拱荐也。
己丑，[102]封虏酋俺答为顺义王。
四月戊午，京师大雨电。
庚申，[103]左都御史葛守礼疏陈官箴、士节六事，请晓谕今岁进士，使知遵守。一曰端趋向，二曰崇节俭，三曰正心术，四曰勤职业，五曰敦礼让，六曰弘器度。上然之。
五月戊寅，大学士李春芳五上乞休疏，上许之。
己卯，汉阳府知府孙克弘，大学士徐阶同邑人也。遣家人孙伍至京师，或妄传为阶所使。吏科都给事韩楫计欲中阶，至伍卧内大索装资，止有所与亲故书，他无所获，乃更引他事，奏克弘夤缘升迁，极言诋阶。于是干进之徒以综迹阶事为奇货矣。
六月辛卯朔，京师地震者三。
庚申，工科给事中胡价勘视胶、莱诸河，以为不便。上乃罢之。
七月庚午，升苏州知府蔡国熙整饬苏松兵备。
丙戌，掌吏部大学士高拱言：“国家用人，不得官于本土。此惟有民社之责者则然耳。若夫学、仓、驿递等官，非有民社之责也，而其官甚卑，其家甚贫，一授远官，或弃官而不能赴，或去任而不能归，零丁万状，其情可怜。近例，教官得授本省地方，甚以为便，乞视此为例。”从之。
八月己酉，工部尚书朱衡言：“国家初制，漕运悉资泉流。自景泰以后，由黄河入运，夺漕为河，由是河身侵广，淤沙岁积，不得不藉黄河以行，故今徐、邳之漕河即黄河也。往时河趋济、博，则决曹、单、鱼、沛，而沽头上下诸闸尽废；后趋邳、迁，则决野鸡冈、口下、亳、泗，而徐、吕二洪顿涸。今沛邑新河既成，纵决曹、鱼，可保无恙，而茶城以南，犹属黄河，非尽斥远之无以善后。乞将议者开泇口之说，[104]下诸臣熟计。”报可。
九月丙寅，户科给事中宋良佐等奏：“国初运粮，率因元故。自会通河成，而海运始罢，然遮洋一总犹寓存羊之意。至嘉靖末年，科臣胡应嘉欲市恩桑梓诸军，建议罢废，而海运遗意无复有存焉者。今河变频仍，运道屡梗，宜将遮洋一总尽行议复，务足原额，以存海道遗意。如该总隶北诸卫兑北粮者，[105]令由天津入洋，抵蓟州；隶南诸卫兑南粮者，令由淮入洋，抵京通。仍博访国初并海诸卫所旧制，使列障连屯，彼此相里，即河渠少梗，而彼塞此通，亦思患预防之策也。”
户部覆言：“遮洋一总，先时径渡天津海口，不过八九十里。今欲涉海运饷，事难造次。乞先复遮洋一总，而以良佐所上事宜下漕司，详议以闻。”
戊辰，诏以故礼部左侍郎薛瑄从祀孔子庙庭。
十月辛丑，先是问刑条例有盗决故决河防之律，在河南、山东者，俱问发充军，而南直隶、徐、邳一带，罪止于徒。至是河道潘季驯言：“每岁何决之由，河流冲射居十之四，而居民盗决则十之六，皆以法轻易犯故也。以后，徐、邳上下为河流所经行处，凡有贪水利避水患盗决故决者，一如河南、山东例，俱发充军。仍增入条例中。”刑部覆从其议。
十一月己巳，大学士殷士儋致仕。
十二月壬辰，礼科给事中蔡汝贤言：“近因长至导驾，窥窃圣容微减于前矣。夫皇上一身关系甚大，不可不慎也。今微阳初生，正宣遏欲养静之时，愿于宫中澄心涤虑，进御有常，毋令其溺志，游观有度，毋令其移情。惟省览典、谟、训、诰，以陶养此心，亲近师傅公孤，以维持此心，自然欲寡气清，神凝体固，宗社生灵之幸也。”上报闻。
乙未，[106] 上谕礼部：“皇太子明春讲读，先行冠礼，择日具仪以闻。”
隆庆六年壬申春正月戊午朔。
甲申，命颜氏裔孙嗣慎袭翰林五经博士。
二月乙未，[107]以东宫冠礼成，上御皇极殿，文武群臣行贺。礼毕，仍贺皇太子于文华左门。
闰二月丁卯，上出御皇极门，疾作，还宫。
癸酉，赤风，扬尘蔽天。
三月戊子，皇太子出阁讲书。
乙巳，总督漕运王宗沐言：“国有漕运，犹人身有血脉，血脉通则人身康，漕运通则国计足。我朝运河几百六十年疏通无滞，今兹黄河泛溢，数患漂流。故科臣议复海运，而缙绅之虑猥云风波。夫风波在海，三尺童子知之，然其利害则有辨矣。古云：‘地不满东南，东南之海，众水所委，渺茫无山，则趋避靡及，近南水煖，则蛟龙穴居。’故元人海运多警，以起自太仓、嘉定而北也。[108]若自淮安而东，[109]引登莱以泊天津，兹谓北海，中多岛屿，可以避风，蛟龙有往来而无窟穴。又其地高，多山石，舟至登莱，因有旷达，以取其速，而又且标记岛屿，以辟其患，则当今佐河运之缺，计无便于此者，然此犹举时宜而言，若语全势，则其说有三：一曰天下大势，二曰都燕专势，三曰目前急势。夫风波系天数，臣岂能料其必无，然趋避占候，使其不爽，当不足以妨大计。惟圣明采择。”因条上海运七事。
部覆如宗沐言。诏允行之。
戊申，尚宝司卿刘奋庸谨条五事：[110]“一曰保安圣躬，二曰总览大权，三曰慎乃俭德，四曰留心章奏，五曰起用忠直。”疏下所司知之。
〈按：奋庸疏词，有所指斥。一时阿事意者以为奋庸久不徙，有怏怏心，更相与诋訾之矣。〉
己酉，户科给事中曹大埜，论大学士高拱大不忠十事：“前者陛下圣体违和，大小群工寝食不宁，独拱言笑自居。且过姻家刑部侍郎曹金饮酒作乐，不忠一也。
东宫出阁讲读，当每日进侍左右，乃止欲三、八日叩头而出，是不以事陛下者事东宫，不忠二也。
自拱复用，即以复仇为事，昔人直言拱罪如岑用宾等二三十人，一切降黜，不忠三也。
自拱掌吏部以来，如曹金者，子女亲家，乃以副使而超陞至刑部侍郎；韩楫者，其亲爱门生也，乃以给事中而超升为右通政，不忠四也。
科道官乃陛下耳目，拱乃欲蔽塞言路，戒谕不许言大臣过失，不忠五也。
科道官多拱心腹，凡拱罪恶皆隐讳不言，故皆知有拱，而不知有陛下，不忠六也。
昔者严嵩，止是总理阁事，今拱兼掌吏部，故用舍予夺，皆在掌握，权重于嵩，专权放恣，不忠七也。
昔严嵩止于子世蕃贪财纳贿，今拱乃亲开贿赂之门，受副使董文采六百金，即陞河南参政；受侍郎张四维八百金，即取为东宫侍班，赃迹太露，不忠八也。
沈炼劾嵩，谪发保安，杨顺、路楷诬炼杀之，人人切齿，拱乃受楷千金，强辩脱楷，不忠九也。
科臣吴时来在先朝抗疏论嵩，所谓忠臣也，拱以私恨借一小事黜之；大学士徐阶受先帝顾命，所谓元老也，拱以私恨多方害之，必欲置之死地，不忠十也。
请如先帝处嵩故事，特赐罢黜。”
疏入，上责大埜妄言，命调外任。
辛亥，九卿杨博等及给事中雒遵等、十三道御史唐炼等，因高拱辞位请留之。
时上已慰谕，未尝听拱去，而诸臣连章留之，识者以为谄云。
四月戊辰，命礼部尚书高仪兼文渊阁大学士，入内阁办事。
丁丑，兵科给事中刘伯爕言：“故三边总督曾铣、浙直总督胡宗宪，皆立功之臣，竟以罪死，臣甚惜之。铣恢复河套，任事过勇，而谋或疏。宗宪依凭权势，縻费军饷，与夫杀戮过惨，不能无罪。然当倭奴凭陵之际，卒以讨擒首恶，海波遂宁，此其功罪亦当相准。铣既蒙赠荫，而宗宪未获昭雪，则何以为边臣之劝？宜稍加恤录。”诏复胡宗宪职，赐祭二坛。
〈按：套虏为西北心腹之患，而倭奴为东南心腹之患，未有能谋之者。曾铣之谋诚疏矣，而勇于任事，黜之可也，戌之亦可也，杀之何罪？宗宪縻费军饷，谄事权臣，一以招徕豪杰，一以保守功勋耳，乃以功成而议辟，是令二臣含冤九泉而不得白者。伯爕之疏，言铣无罪，宗宪功罪相准，盖可以昭公道激人心矣。〉
五月戊申，工部尚书朱衡等言：“防河如防虏，守堤如守边。河南累被河患，大为堤防，今幸有数十年之安，以防守严而备御素也。徐、邳为粮运正道，既多方以筑之，则宜多方以守之。”因上议夫役、议铺舍、议定期三事，“自徐州至小河口，新筑堤三百七十里，设防守夫三千七百名，三里建一铺舍，一铺计屋三楹，四铺设一老人统率，昼夜巡视。其期以俟秋水发时，五月十五日上堤，九月十五日下堤，愿携妻子居住者听。”疏上，得旨允行。
己酉，上疾大渐，召大学士高拱、张居正、高仪至乾清宫，受顾命。
拱等疾趋至宫，左右奏召辅臣至。上倚坐御榻上，中宫及皇贵妃咸在御榻边，东宫立于左。拱等跪于御榻下，命宣顾命曰：“朕嗣祖宗大统，方今六年，偶得此疾，遽不能起，有负先皇付托。东宫幼小，朕今付之卿等。宜协心辅佐，遵守祖制，保固皇图。卿等功在社稷，万世不泯。”拱等咸痛哭，叩首而出。盖自孝庙顾托三臣之后，仅再见云。
庚戌，上崩于乾清宫。
按，史臣曰：“先时发令严具，百官兢兢，上乃宽仁大度，黜不经之祀，罢无用之作，蠲非艺之征，绝无名之献。至如制节谨度，好生戒杀，尝食驴肠而甘，及即位，间以问左右，左右请诏光禄常供，上曰：‘若尔则光禄必日杀一驴以备内膳，吾不忍也。’岁时游娱行幸，诸光禄供膳，必先期以请，候上旨为丰约，上尝裁取最约者，岁省光禄费以距万计，其恭俭如此。言事之官，虽震怒，然责让后尝释遣之。留心边事，忧形于色，穷庐大漠之长慕义来王，峭峒凭林之孽俛颈就缚，即史称‘鸣钟清渭，悬首北阙’，未足以喻其烈也。至若守祖宗之法，无纷更约束之烦；先储贰之教，为久安长治之计，皆独断于宸衷。虽享国未充，规谋弘远矣。”

============================================================

